---
layout: news
category: News
banner: "/assets/uploads/import.news/million-hoody-march-trayvon-martin3.jpg"
title: "Trayvon Martin: il tributo della scena hip hop"
excerpt: "Trayvon Martin, afroamericano, aveva diciassette anni la sera del 26 febbraio 2012: era andato con suo padre (i genitori sono divorziati) a trovare la nuova fidanzata di lui, che viveva in Florida in una cosiddetta gated community, ovvero uno di quei villaggi residenziali circondati da mura il cui accesso è garantito solo ai residenti. Aveva [&hellip"
quote: ""
description: "Trayvon Martin, afroamericano, aveva diciassette anni la sera del 26 febbraio 2012: era andato con suo padre (i genitori sono divorziati) a trovare la nuova fidanzata di lui, che viveva in Florida in una cosiddetta gated community, ovvero uno di quei villaggi residenziali circondati da mura il cui accesso è garantito solo ai residenti. Aveva [&hellip"
keywords: ""
date: 2013-07-14T00:00:00.000+01:00
author: "Marta Blumi Tripodi"
cover: "/assets/uploads/import.news/million-hoody-march-trayvon-martin3.jpg"
pagination:
  enabled: true

---

Trayvon Martin, afroamericano, aveva diciassette anni la sera del 26 febbraio 2012: era andato con suo padre (i genitori sono divorziati) a trovare la nuova fidanzata di lui, che viveva in Florida in una cosiddetta _gated community_, ovvero uno di quei villaggi residenziali circondati da mura il cui accesso è garantito solo ai residenti. Aveva deciso di fare un salto al supermercato per comprarsi un sacchetto di caramelle e una bottiglia di tè freddo. Mentre tornava a casa, col cappuccio calato in testa per difendersi dalla pioggia, ha incrociato uno dei vigilantes del villaggio residenziale, in quel momento fuori servizio; pensando avesse un “comportamento sospetto”, la guardia giurata lo ha affrontato e a seguito di un litigio gli ha sparato – con una pistola che portava con sé fuori dall’orario di lavoro – e lo ha ucciso, nonostante il ragazzino fosse visibilmente disarmato.

Il processo per omicidio che ne è seguito si è concluso oggi, e l’imputato, il vigilante George Zimmerman, è stato clamorosamente assolto, suscitando un’indignazione enorme nel movimento per i diritti civili, ma anche nella popolazione, tanto che si temono delle rivolte violentissime come quelle in risposta all’assoluzione dei [**massacratori di Rodney King**](https://it.wikipedia.org/wiki/Rivolta%5Fdi%5FLos%5FAngeles "http://it.wikipedia.org/wiki/Rivolta_di_Los_Angeles"). Beyoncé ha chiesto un minuto di silenzio per ricordare Trayvon in tutti i suoi concerti, ma in generale tutta la scena hip hop ha preso a cuore la questione. Tra i brani già usciti dedicati all’argomento ricordiamo quelli di Dead Prez e Mos Def, _Made you die_, quello di Young Jeezy, _It’s a cold world_, e _Justice (if you’re 17)_ di Wyclef Jean, ma per ascoltarle tutte vi suggeriamo di scaricare il [**mixtape di Datpiff**](http://www.datpiff.com/iLLmixtapescom-Illmixtapes-Trayvon-Martin-Tribute-mixtape.509917.html "http://www.datpiff.com/iLLmixtapescom-Illmixtapes-Trayvon-Martin-Tribute-mixtape.509917.html") dedicato proprio a lui.  

  