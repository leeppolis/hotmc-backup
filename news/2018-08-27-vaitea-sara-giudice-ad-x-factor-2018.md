---
layout: news
category: News
banner: "/assets/uploads/import.news/vaitea.jpg"
title: "Vaitea sarà giudice ad X Factor 2018?"
excerpt: "Riassunto delle puntate precedenti, per chi seguisse poco la cronaca televisiva: Asia Argento, giudice già designata per X Factor 2018, rischia di essere licenziata dalla produzione, in seguito alle polemiche per le presunte molestie sessuali ai danni dell’attore minorenne Jimmy Bennett, pagato 350.000 dollari in cambio del suo silenzio (la storia è un po’ più [&hellip"
quote: ""
description: "Riassunto delle puntate precedenti, per chi seguisse poco la cronaca televisiva: Asia Argento, giudice già designata per X Factor 2018, rischia di essere licenziata dalla produzione, in seguito alle polemiche per le presunte molestie sessuali ai danni dell’attore minorenne Jimmy Bennett, pagato 350.000 dollari in cambio del suo silenzio (la storia è un po’ più [&hellip"
keywords: ""
date: 2018-08-27T00:00:00.000+01:00
author: "Marta Blumi Tripodi"
cover: "/assets/uploads/import.news/vaitea.jpg"
pagination:
  enabled: true

---

Riassunto delle puntate precedenti, per chi seguisse poco la cronaca televisiva: Asia Argento, giudice già designata per X Factor 2018, rischia di essere licenziata dalla produzione, in seguito alle polemiche per le presunte molestie sessuali ai danni dell’attore minorenne Jimmy Bennett, pagato 350.000 dollari in cambio del suo silenzio (la storia è un po’ più complicata di così, in realtà: l’attore, 17 anni, era un collaboratore di lunga data dell’attrice, e in America, paese dove si sono svolti i fatti, quando la differenza d’età tra i due partner è molto alta si configura il reato di “statuatory rape”, una specie di stupro d’ufficio, perché si considera che i minori non abbiano la maturità mentale per dare un vero consenso ad un adulto. Insomma, c’è il dubbio che si tratti di un normalissimo rapporto sessuale utilizzato poi per ricattare Asia Argento, vista la sua recente visibilità ottenuta dopo la campagna #MeeToo). Sky Italia e Freemantle Media hanno diffuso pochi giorni fa un [**comunicato**](http://tvzap.kataweb.it/news/235224/asia-argento-sky-italia-fuori-da-x-factor-se-confermate-molestie-su-jimmy-bennett/) in cui affermano che, se le cose fossero andate davvero così, la collaborazione con Asia Argento sarebbe immediatamente interrotta, perché “Incompatibile con i nostri principi etici e valori”. Un bel problema per la produzione del talent show, visto che le prime puntate sono già state girate e si tratterebbe quindi di una sostituzione in corsa.

Siccome negli ultimi giorni pare diventare sempre più chiaro che qualcosa è effettivamente successo (se non altro, pare certo che c’è stata una relazione abbastanza intima tra i due e che effettivamente l’attrice ha pagato Bennett), è estremamente probabile che alla fine Asia Argento verrà effettivamente sostituita. Tra le testate specializzate è subito scattata la corsa al toto-nomi e vari articoli rivelano le prime ipotesi di rimpiazzi, complici fonti “estremamente affidabili” interne a Sky. Sono tutte donne, e tutte provenienti in qualche modo dall’universo urban: tra le più quotate ci sono due candidate internazionali (Jennifer Hudson e Rita Ora) e due ex rapper (Baby-K e La Pina). Ma soprattutto, gli aggiornatissimi [**TvBlog**](http://www.tvblog.it/post/1555246/x-factor-2018-asia-argento-fuori-baby-k-rita-ora-giuria?utm%5Fsource=Facebook&utm%5Fmedium=link&utm%5Fcampaign=Facebook:+Tvblog) e [**Huffington Post**](https://www.huffingtonpost.it/2018/08/26/asia-argento-fuori-da-x-factor-i-possibili-sostituti-indicati-da-fonti-interne-a-sky-morgan-rita-ora-o-baby-k%5Fa%5F23509602/) riportano entrambi anche un altro nome, quello di una nostra storica conoscenza: [**Vaitea**](https://hotmc.com/speciale-fly-girls-intervista-a-vaitea/). Non è chiaro come sia finita nella rosa dei nomi, ed è probabile che alla fine verrà scelto un nome più famoso e nazionalpopolare per sedere al tavolo dei giudici, ma la cosa buffa è che la stessa Vaitea ignorava di essere in lizza per il ruolo, tanto che lo ha scoperto… da noi. Non possiamo che farle i nostri migliori auguri e incrociare le dita perché, comunque la si pensi sui talent show televisivi, una persona competente e musicalmente ricca come lei sarebbe senz’altro un arricchimento per tutto il music business italiano.