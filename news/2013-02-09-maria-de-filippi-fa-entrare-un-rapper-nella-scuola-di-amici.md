---
layout: news
category: News
banner: "/assets/uploads/import.news/moreno.jpg"
title: "Maria De Filippi fa entrare un rapper nella scuola di Amici"
excerpt: "Qualche mese fa il rap è sbarcato ad X Factor, ragion per cui c’è poco da stupirsi se arriva anche ad Amici di Maria De Filippi. Nonostante il format della De Filippi sia artisticamente e musicalmente molto più semplice e popolare, però (non è un mistero che per molti giovanissimi telespettatori la vera attrattiva del [&hellip"
quote: ""
description: "Qualche mese fa il rap è sbarcato ad X Factor, ragion per cui c’è poco da stupirsi se arriva anche ad Amici di Maria De Filippi. Nonostante il format della De Filippi sia artisticamente e musicalmente molto più semplice e popolare, però (non è un mistero che per molti giovanissimi telespettatori la vera attrattiva del [&hellip"
keywords: ""
date: 2013-02-09T00:00:00.000+01:00
author: "Marta Blumi Tripodi"
cover: "/assets/uploads/import.news/moreno.jpg"
pagination:
  enabled: true

---

Qualche mese fa il rap è sbarcato ad X Factor, ragion per cui c’è poco da stupirsi se arriva anche ad Amici di Maria De Filippi. Nonostante il format della De Filippi sia artisticamente e musicalmente molto più semplice e popolare, però (non è un mistero che per molti giovanissimi telespettatori la vera attrattiva del programma siano le storie di riscatto dei vari concorrenti e i litigi con i professori, più che la musica in sé e per sé), la differenza sostanziale tra il rap di X Factor e quello di Amici è questa: ad X Factor il rapper se lo sono inventato, perché Ics è evidentemente un tizio che non si è mai davvero interessato di hip hop fino al suo ingresso nel talent – nessuno lo conosce, non esiste una sua discografia precedente, il concetto di flow e di stile gli sono totalmente estranei. Nel caso di Amici, invece, il rapper è verissimo, e pure bravo.

Si tratta di Moreno, già finalista del Tecniche Perfette (anzi, il “più decorato rapper del Tecniche Perfette”, come recita la pagina ufficiale del contest, con all’attivo un primo posto e due seconde posizioni). Genovese, è entrato nella scuola di Amici battendo tale Neks, che invece era un finalista alle selezioni di Sanremo Giovani 2011\. Insomma, è uno scandalo o no? Difficile a dirsi, però Moreno è bravo, su quel palco ha portato se stesso e non uno scimmiottamento della sua arte e anche la De Filippi si è dimostrata molto rispettosa della materia. Fa sicuramente una certa impressione vedere l’hip hop fagocitato dalla cultura nazionalpopolare, soprattutto perché gli autori di questo tipo di programmi non sembrano avere ancora molto chiari alcuni concetti (chiedere a un mc di fare una cover di un brano dei Gemelli Diversi è francamente svilente), ma se c’è un rappresentante valido della vera scena a tenere alta la bandiera del rap italico, c’è molto meno da temere. Le considerazioni da fare sono tante e sicuramente non è facile né piacevole per gli appassionati di lungo corso vedere l’hip hop che fa il suo ingresso in contesti simili – senza che nessuno ci abbia ancora capito nulla, peraltro – ma già il fatto di scegliere veri rapper e di fare un vero contest di freestyle come audizione ci è sembrato un impercettibile passo avanti rispetto a come viene trattato l’argomento rap in programmi simili. Potete vedere il video della prima esibizione di Moreno nel talento show della De Filippi [**a questo link**](http://www.video.mediaset.it/video/amici/canto/372371/lingresso-del-rap-ad-amici.html "http://www.video.mediaset.it/video/amici/canto/372371/lingresso-del-rap-ad-amici.html").