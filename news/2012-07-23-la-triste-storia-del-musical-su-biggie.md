---
layout: news
category: News
banner: "/assets/uploads/import.news/biggie-smalls-600x449.jpg"
title: "La triste storia del musical su Biggie"
excerpt: "La controversa vicenda del musical sulla vita di Notorious B.I.G., intitolato Ready 2 die, risale a qualche mese fa. Doveva debuttare a Broadway entro la fine del 2012 grazie alla creativa mente di due misconosciuti teatranti: Alfred ‘Paper Love’ Green, sceneggiatore, e Raheim Pope, produttore. I casting si erano tenuti lo scorso marzo, ma fin [&hellip"
quote: ""
description: "La controversa vicenda del musical sulla vita di Notorious B.I.G., intitolato Ready 2 die, risale a qualche mese fa. Doveva debuttare a Broadway entro la fine del 2012 grazie alla creativa mente di due misconosciuti teatranti: Alfred ‘Paper Love’ Green, sceneggiatore, e Raheim Pope, produttore. I casting si erano tenuti lo scorso marzo, ma fin [&hellip"
keywords: ""
date: 2012-07-23T00:00:00.000+01:00
author: "Marta Blumi Tripodi"
cover: "/assets/uploads/import.news/biggie-smalls-600x449.jpg"
pagination:
  enabled: true

---

La controversa vicenda del musical sulla vita di Notorious B.I.G., intitolato _Ready 2 die_, risale a qualche mese fa. Doveva debuttare a Broadway entro la fine del 2012 grazie alla creativa mente di due misconosciuti teatranti: Alfred ‘Paper Love’ Green, sceneggiatore, e Raheim Pope, produttore.

I casting si erano tenuti lo scorso marzo, ma fin da subito era stato chiaro che il progetto era quantomeno poco serio: la famiglia di Biggie aveva negato qualsiasi coinvolgimento nella messa in scena, e anzi, aveva querelato la produzione diffidandoli dal procedere oltre, ritenendo un’idea del genere offensiva e ridicola (come dar loro torto, d’altronde). La legge americana sul diritto d’autore, però, è piuttosto controversa in materia: al team creativo del musical sarebbe bastato cambiare qualche nome e scrivere nuove canzoni anziché utilizzare quelle originali, per poter realizzare il proprio spettacolo senza incorrere in beghe legali. Un po’ com’era successo con il non autorizzato _Dream Girls_, ispirato alla storia delle Supremes, che pur dipingendo malissimo una furiosa Diana Ross è andato regolarmente in scena per decenni ed è diventato perfino un film.

Per nostra fortuna, però, i due creatori di _Ready 2 die_ non devono essere proprio delle cime, e dove non ha potuto la legge è arrivato il loro genio criminale: Green e Pope sono infatti stati colti sul fatto mentre cercavano di scivolare fuori da Barnes & Noble con 800 dollari in libri sottobraccio. Tra i capolavori sgraffignati, anche l’autobiografia di R Kelly. Subito arrestati, dovranno rispondere di furto e resistenza a pubblico ufficiale. Per un po’, quindi, si presume che loro saranno in altre faccende affaccendati e noi non dovremo più preoccuparci di eventuali ballerini impegnati a rifare _Kick in the door_ a ritmo di tip-tap.