---
layout: news
category: News
banner: "/assets/uploads/import.news/Lauryn-Hill-lauryn-hill-60415_650_468.jpg"
title: "Nuova canzone per Lauryn Hill, ma è stata “costretta” a pubblicarla"
excerpt: "Incredibile ma vero: i benefici del contratto discografico di Lauryn Hill cominciano a farsi sentire, almeno per i fan. Nel weekend ha infatti diffuso il suo primo inedito in anni e anni, questa non memorabile Neurotic (Compulsory mix). Tutto è bene quel che finisce bene? No, perché proprio oggi Lauryn dichiara che è stata “costretta” a [&hellip"
quote: ""
description: "Incredibile ma vero: i benefici del contratto discografico di Lauryn Hill cominciano a farsi sentire, almeno per i fan. Nel weekend ha infatti diffuso il suo primo inedito in anni e anni, questa non memorabile Neurotic (Compulsory mix). Tutto è bene quel che finisce bene? No, perché proprio oggi Lauryn dichiara che è stata “costretta” a [&hellip"
keywords: ""
date: 2013-05-06T00:00:00.000+01:00
author: "Marta Blumi Tripodi"
cover: "/assets/uploads/import.news/Lauryn-Hill-lauryn-hill-60415_650_468.jpg"
pagination:
  enabled: true

---

Incredibile ma vero: i benefici del [**contratto discografico di Lauryn Hill**](https://hotmc.com/dopo-oltre-10-anni-lauryn-hill-ha-di-nuovo-un-contratto-discografico/ "http://hotmc.com/dopo-oltre-10-anni-lauryn-hill-ha-di-nuovo-un-contratto-discografico/") cominciano a farsi sentire, almeno per i fan. Nel weekend ha infatti diffuso il suo primo inedito in anni e anni, questa non memorabile _Neurotic (Compulsory mix)_. Tutto è bene quel che finisce bene? No, perché proprio oggi Lauryn dichiara che è stata “costretta” a pubblicarla. Affida questo grido di protesta al suo Tumblr, come al solito: “Ecco il link a un brano che mi hanno ‘richiesto’ di pubblicare immediatamente, a causa dell’impellente deadline legale. Adoro poter parlare direttamente alla gente, ma in un mondo ideale non dovrebbero mettermi fretta per realizzare nuova musica. Il messaggio, però, è sempre lo stesso”.

La deadline legale di cui parla Lauryn, lo ricordiamo, è quella che le ha dato il giudice per aver evaso le tasse: la sentenza, infatti, le imponeva di pagare il suo debito con lo Stato entro il 6 maggio, cioè oggi. E’ noto che l’artista ha accettato di firmare un contratto più che altro per incassare l’anticipo che le avrebbe permesso di restituire i soldi all’erario; probabilmente, però, la Sony aveva vincolato il versamento di questo anticipo al fatto che pubblicasse subito almeno un singolo, dimostrando così la sua buona volontà nel voler effettivamente fare musica e realizzare un nuovo album.

**Update:** Lauryn Hill è stata arrestata poche ore fa perché, nonostante tutto, non è riuscita a rispettare la scadenza e a restituire al fisco gli oltre 970.000 dollari di tasse arretrate che aveva evaso. La sentenza è di tre mesi di prigione, più tre mesi di arresti domiciliari, ma potrebbe evitare il carcere grazie alla libertà sulla parola richiesta dal suo avvocato in quanto madre di figli piccoli.

**Errata corrige:** A quanto riportano alcune fonti, in realtà Lauryn avrebbe ripagato interamente il suo debito entro la deadline, ma ciononostante il giudice ha ritenuto di condannarla lo stesso.  