---
layout: news
category: News
banner: "/assets/uploads/import.news/mahmood.jpg"
title: "Chi è Mahmood, il nuovo fenomeno (tutto italiano) della musica urban"
excerpt: "La musica urban, ovvero quell’ombrello gigante che raccoglie il pop, l’R’n’B, l’elettronica e il reggae che per attitudine e sound si ispirano dichiaratamente all’hip hop, nel resto del mondo è uno dei principali catalizzatori di nuovi talenti e di nuovi sound. In Italia, invece, per anni è mancato del tutto: non perché nessuno abbia provato [&hellip"
quote: ""
description: "La musica urban, ovvero quell’ombrello gigante che raccoglie il pop, l’R’n’B, l’elettronica e il reggae che per attitudine e sound si ispirano dichiaratamente all’hip hop, nel resto del mondo è uno dei principali catalizzatori di nuovi talenti e di nuovi sound. In Italia, invece, per anni è mancato del tutto: non perché nessuno abbia provato [&hellip"
keywords: ""
date: 2017-07-20T00:00:00.000+01:00
author: "Marta Blumi Tripodi"
cover: "/assets/uploads/import.news/mahmood.jpg"
pagination:
  enabled: true

---

La musica urban, ovvero quell’ombrello gigante che raccoglie il pop, l’R’n’B, l’elettronica e il reggae che per attitudine e sound si ispirano dichiaratamente all’hip hop, nel resto del mondo è uno dei principali catalizzatori di nuovi talenti e di nuovi sound. In Italia, invece, per anni è mancato del tutto: non perché nessuno abbia provato a proporlo, ma perché il 90% di quei tentativi erano davvero poco riusciti. Siccome, però, quelli riusciti perfettamente li avete sempre trovati su queste pagine, era impossibile per noi non parlare di Mahmood, talmente bravo e credibile che potrebbe davvero diventare il capostipite di un nuovo filone.

Chi è Mahmood, quindi? All’anagrafe Alessandro Mahmoud, è nato a Milano quasi 25 anni fa da padre egiziano e madre italiana: oltre a cantarle, scrive e compone anche le sue canzoni. Lo avete già visto in tv, prima ad X Factor 2012 (viene eliminato dopo una sola puntata in gara, vincerà Chiara Galiazzo) e poi a [**Sanremo 2016**](http://www.raiplay.it/video/2016/02/Mahmood----Dimentica---Sanremo-2016-196ed747-d5de-4b45-bc8c-a27ad218a34a.html), dove ha partecipato nella sezione giovani. Nel mezzo ci sono stati tanti esperimenti musicali e una lunga gavetta, fino all’approdo in Universal.

I risultati della sua esperienza in major, finora, sono stati soprattutto due, entrambi di altissimo livello: [**una collaborazione con Fabri Fibra, _Luna_**](https://www.youtube.com/watch?v=5OjPPfFGcuI) (che non è compresa nella tracklist ufficiale di _Fenomeno_ ma è stata messa in vendita come bonus track poco dopo) e soprattutto il notevolissimo singolo d’esordio, _Pesos_. Attendiamo con ansia le mosse successive.