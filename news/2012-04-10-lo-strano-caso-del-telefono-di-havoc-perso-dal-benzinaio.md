---
layout: news
category: News
banner: "/assets/uploads/import.news/Mobb-Deep-psd3192.png"
title: "Lo strano caso del telefono di Havoc perso dal benzinaio"
excerpt: "Secondo capitolo della saga dei Mobb Deep, iniziata su Twitter ieri: Havoc aveva insultato in vari tweet il suo socio storico Prodigy, cosa che faceva presagire un’improvvisa fine del sodalizio tra i due. Fan e colleghi, dispiaciutissimi, hanno messo il lutto al braccio, fino a che Havoc non ha denunciato un bizzarro accadimento: avrebbe perso [&hellip"
quote: ""
description: "Secondo capitolo della saga dei Mobb Deep, iniziata su Twitter ieri: Havoc aveva insultato in vari tweet il suo socio storico Prodigy, cosa che faceva presagire un’improvvisa fine del sodalizio tra i due. Fan e colleghi, dispiaciutissimi, hanno messo il lutto al braccio, fino a che Havoc non ha denunciato un bizzarro accadimento: avrebbe perso [&hellip"
keywords: ""
date: 2012-04-10T00:00:00.000+01:00
author: "Marta Blumi Tripodi"
cover: "/assets/uploads/import.news/Mobb-Deep-psd3192.png"
pagination:
  enabled: true

---

Secondo capitolo della saga dei Mobb Deep, iniziata su Twitter ieri: Havoc aveva **[insultato in vari tweet](https://hotmc.com/havoc-dissa-prodigy-su-twitter-addio-ai-mobb-deep/ "http://hotmc.com/havoc-dissa-prodigy-su-twitter-addio-ai-mobb-deep/")** il suo socio storico Prodigy, cosa che faceva presagire un’improvvisa fine del sodalizio tra i due. Fan e colleghi, dispiaciutissimi, hanno messo il lutto al braccio, fino a che Havoc non ha denunciato un bizzarro accadimento: avrebbe perso il suo telefono dal benzinaio, e quindi i tweet sarebbero partiti da un anonimo che lo avrebbe ritrovato. La tesi è stata supportata anche da Prodigy (che pure, all’inizio della vicenda, non si era senza stupito particolarmente delle esternazioni di Havoc e aveva laconicamente risposto a sua volta con un tweet: “Io sono un padre di famiglia e un adulto, non sono qui per fare rissa ma per fare musica”).

La vicenda presenta ovviamente dei punti piuttosto curiosi: la persona che ha ritrovato il telefono come faceva a sapere a chi apparteneva? Perché Havoc non ha chiuso immediatamente il suo profilo Twitter, cosa che invece ha fatto solo oggi? Davvero non si è accorto di aver perso il telefono e di avere un impostore che twittava a nome suo per oltre 24 ore?

Ma questo è ancora niente, in confronto a quello che è venuto fuori pochi minuti fa. In base a un’analisi di alcuni ingegneri di Twitter, pare infatti che i tweet in questione non provenissero da un telefono, ma da un computer vero e proprio: la storiella del cellulare, insomma, sembrerebbe campata per aria, perché chiunque abbia postato quelle esternazioni non l’ha utilizzato. Inoltre un seguitissimo show radiofonico mattutino, The Breakfast Club, è venuto in possesso della registrazione di una telefonata di Havoc (la trovate in streaming qui sotto) in cui il nostro insulterebbe pesantemente Prodigy. Il diretto interessato nega l’autenticità della traccia audio, ma molti colleghi (tra cui Noreaga, che è stato interpellato dai conduttori) giurerebbero che la voce sia proprio la sua. Insomma, non è ben chiaro se si tratta di una trovata pubblicitaria o di un vero litigio: ad ogni modo, la questione sembra tutt’altro che chiusa.