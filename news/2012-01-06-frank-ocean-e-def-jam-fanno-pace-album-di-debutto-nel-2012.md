---
layout: news
category: News
banner: "/assets/uploads/import.news/frank-ocean-lead-600x387.jpg"
title: "Frank Ocean e Def Jam fanno pace, album di debutto nel 2012"
excerpt: "Il suo Nostalgia, ultra è uno dei dischi più citati nelle nostre classifiche di fine 2011, anche se non è una vera e propria uscita ufficiale. La storia dell’album di debutto di Frank Ocean, in effetti, è molto travagliata: l’alfiere dell’R’n’B di Odd Future, infatti, era già da diverso tempo sotto contratto con Def Jam [&hellip"
quote: ""
description: "Il suo Nostalgia, ultra è uno dei dischi più citati nelle nostre classifiche di fine 2011, anche se non è una vera e propria uscita ufficiale. La storia dell’album di debutto di Frank Ocean, in effetti, è molto travagliata: l’alfiere dell’R’n’B di Odd Future, infatti, era già da diverso tempo sotto contratto con Def Jam [&hellip"
keywords: ""
date: 2012-01-06T00:00:00.000+01:00
author: "Marta Blumi Tripodi"
cover: "/assets/uploads/import.news/frank-ocean-lead-600x387.jpg"
pagination:
  enabled: true

---

Il suo _Nostalgia, ultra_ è uno dei dischi più citati nelle nostre **[classifiche di fine 2011](https://hotmc.com/hotmc-com-le-classifiche-2011/ "http://hotmc.com/hotmc-com-le-classifiche-2011/")**, anche se non è una vera e propria uscita ufficiale. La storia dell’album di debutto di Frank Ocean, in effetti, è molto travagliata: l’alfiere dell’R’n’B di Odd Future, infatti, era già da diverso tempo sotto contratto con Def Jam (da prima ancora che il fenomeno Odd Future esplodesse, per la precisione), ma l’etichetta non si decideva a pubblicare il disco. Capita spesso, in effetti, che le discografiche scelgano di accaparrarsi un nuovo artista nella speranza che quel filone di musica esploda, o più semplicemente per togliere dalla circolazione la concorrenza pericolosa per i propri nomi di punta: in questo modo, il malcapitato deve aspettare l’ok della label per uscire con il proprio disco e può anche restare fermo al palo per anni.

Ed è proprio quello che è successo a Frank Ocean che a un certo punto, esasperato, ha deciso di diffondere comunque su Internet _Nostalgia, ultra_ pur senza avere il permesso di Def Jam, che quell’album lo aveva prodotto. Morale della favola: per rimediare in extremis, a livello discografico il prodotto è stato ribattezzato “un mixtape semi-ufficiale”, acquistabile tramite vari canali che fanno capo all’etichetta. Ma l’incredibile successo che ha riscosso ha convinto la Def Jam a reinvestire su di lui.

Frank Ocean ha raccontato ieri a BBC News che ha finalmente fatto pace con la sua casa discografica: “All’inizio mi sembrava che la Def Jam avesse messo sotto contratto un ragazzino pieno di sogni, ma non avesse nessuna intenzione di aiutarlo a realizzarli. Ma adesso i rapporti sono tornati ottimi. Nel 2012 uscirà il mio primo album per loro, e sono molto orgoglioso di tutto ciò che sta succedendo intorno al mio progetto”. E in attesa della sua pubblicazione, la Def Jam gli dimostra la sua fiducia affidandogli featuring prestigiosi: dopo quello su _Watch the Throne_ di Kanye West e Jay-Z, infatti, sarà presente anche in quello di Nas, _Life is good_, in uscita tra un paio di mesi.