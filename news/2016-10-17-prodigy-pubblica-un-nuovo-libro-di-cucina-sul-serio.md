---
layout: news
category: News
banner: "/assets/uploads/import.news/Commissary-Kitchen-My-Infamous-Prison-Cookbook-2.jpg"
title: "Prodigy pubblica un nuovo libro. Di cucina. Sul serio."
excerpt: "  Dopo le imprese del rapper/chef Action Bronson e dopo il cooking show di Snoop Dogg e Martha Stewart, arriva un terzo grande pilastro della gloriosa tradizione dell’hip hop in cucina: il libro di ricette di Prodigy dei Mobb Deep. Prodigy e la carta stampata si erano già incontrati in passato – la sua autobiografia [&hellip"
quote: ""
description: "  Dopo le imprese del rapper/chef Action Bronson e dopo il cooking show di Snoop Dogg e Martha Stewart, arriva un terzo grande pilastro della gloriosa tradizione dell’hip hop in cucina: il libro di ricette di Prodigy dei Mobb Deep. Prodigy e la carta stampata si erano già incontrati in passato – la sua autobiografia [&hellip"
keywords: ""
date: 2016-10-17T00:00:00.000+01:00
author: "Marta Blumi Tripodi"
cover: "/assets/uploads/import.news/Commissary-Kitchen-My-Infamous-Prison-Cookbook-2.jpg"
pagination:
  enabled: true

---

Dopo le imprese del rapper/chef Action Bronson e dopo il [**cooking show di Snoop Dogg e Martha Stewart**](https://hotmc.com/snoop-dogg-e-martha-stewart-avranno-un-loro-cooking-show/), arriva un terzo grande pilastro della gloriosa tradizione dell’hip hop in cucina: il libro di ricette di Prodigy dei Mobb Deep. Prodigy e la carta stampata si erano già incontrati in passato – la sua autobiografia _My infamous life_ ormai è un piccolo classico, a suo modo – e stavolta ci riprova affrontando un tema molto più prosaico, la cucina. Non immaginatevelo nei panni di Antonella Clerici, però: come ben spiega il titolo _Commissary Kitchen – My infamous prison cookbook_, si tratta di piatti inventati e sperimentati durante il periodo in cui era in galera.

Come già saprete se avete visto qualche serie a tema tipo _OZ_ o _Orange is the new black_, infatti, nelle prigioni americane la mensa è talmente terribile che molti detenuti provano a inventarsi ricette improbabili usando come ingredienti gli snack e i piatti pronti in vendita allo spaccio del carcere (in inglese “commissary”, appunto). Prodigy non fa eccezione, e in questo libro tra un manicaretto e l’altro approfitta anche per raccontare della sua esperienza dietro le sbarre.

In attesa di leggere l’intero manuale (che potete acquistare [**qui**](https://www.amazon.com/Commissary-Kitchen-Infamous-Prison-Cookbook/dp/0997146230)) accontentatevi dell’estratto che il nostro eroe ha [**pubblicato su Genius**](https://genius.com/a/read-exclusive-excerpts-from-prodigy-s-new-prison-cookbook), con una ricetta tanto appetitosa quanto originale: la Prison Surprise. “Ho rimediato un’intossicazione alimentare dopo averla assaggiata, ma se siete tanto stupidi da volerci provare, ecco gli ingredienti”, avverte Prodigy:

_Spaghetti tipo ramen_  
_Patatine Doritos (potete anche sostituirle con i Fonzies o con pezzettini di formaggio)_  
_Sgombro in scatola marca Jack Mack (ma va bene anche il tonno)_  
_Salsa piccante_

_Aprite la scatola di Jack Mack e tirate fuori il pesce con delicatezza. Prendete una tazza d’acqua e scaldatela al microonde per un minuto finché non bolle. Buttateci dentro gli spaghetti da ramen e mescolate. Prendete le patatine e sbriciolatele finché non diventano una polvere finissima e mischiatela al ramen che avete appena cucinato, sembrerà una salsa al formaggio. Unite il Jack Mack e la salsa piccante e poi mangiate il tutto. Good luck, yo._ 