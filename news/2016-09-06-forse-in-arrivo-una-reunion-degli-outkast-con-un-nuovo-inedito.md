---
layout: news
category: News
banner: "/assets/uploads/import.news/outkast1_480x500_scaled_cropp.jpg"
title: "(Forse) in arrivo una reunion degli Outkast con un nuovo inedito"
excerpt: "Il dubitativo purtroppo è d’obbligo perché il mistero sullo status corrente degli Outkast permane (sono in pausa? si sono sciolti? hanno intenzione di tornare insieme? chissà). Di certo c’è che a) i due non sono mai stati particolarmente prolifici, b) il loro ultimo album Idlewild risale a oltre dieci anni fa e non si trattava propriamente [&hellip"
quote: ""
description: "Il dubitativo purtroppo è d’obbligo perché il mistero sullo status corrente degli Outkast permane (sono in pausa? si sono sciolti? hanno intenzione di tornare insieme? chissà). Di certo c’è che a) i due non sono mai stati particolarmente prolifici, b) il loro ultimo album Idlewild risale a oltre dieci anni fa e non si trattava propriamente [&hellip"
keywords: ""
date: 2016-09-06T00:00:00.000+01:00
author: "Marta Blumi Tripodi"
cover: "/assets/uploads/import.news/outkast1_480x500_scaled_cropp.jpg"
pagination:
  enabled: true

---

Il dubitativo purtroppo è d’obbligo perché il mistero sullo status corrente degli Outkast permane (sono in pausa? si sono sciolti? hanno intenzione di tornare insieme? chissà). Di certo c’è che a) i due non sono mai stati particolarmente prolifici, b) il loro ultimo album _Idlewild_ risale a oltre dieci anni fa e non si trattava propriamente di un album, ma di un visual project con colonna sonora c) quello ancora precedente _Speakerboxxx/The love below_ non era propriamente un album degli Outkast, ma piuttosto un doppio CD di cui uno di Andre 3000 e uno di BigBoi, c) la loro reunion live in occasione del Coachella 2014 era un caso talmente isolato che molti dei giovanissimi spettatori del festival si sono chiesti chi fossero gli Outkast, non avendone mai sentito parlare in un decennio intero. Dopodiché, nessun’altra notizia concreta di un ritorno sulle scene era mai più trapelata.

Fatte queste doverose premesse, a quanto pare abbiamo fatto bene a non perdere la speranza. A darne conferma, incredibile ma vero, è stato Gucci Mane (pure lui di Atlanta, come Andre e BigBoi), che poche ore fa ha postato su Snapchat un messaggio in cui parlava del fatto che ultimamente era stato in studio a registrare diversi featuring. “Ho da poco registrato per gli Outkast” ha detto, e questo pare essere un messaggio abbastanza inequivocabile, perché gli Outkast ufficialmente non tornano in studio insieme dal 2005: se lo ha fatto di recente, vuol dire che sono di nuovo al lavoro. Insomma, non ci resta che incrociare le dita e sperare: potrebbe trattarsi di un solo brano, ma in ogni caso dopo un’attesa di undici anni sarebbe già qualcosa.

**#AGGIORNAMENTO (12 settembre):** Due giorni fa BigBoi e Andre 3000 hanno diviso nuovamente il palco insieme, per la prima volta dopo anni, in occasione di una reunion della Dungeon Family, storico collettivo di Atlanta di cui gli Outkast facevano parte. La cosa, ovviamente, ha alimentato ulteriormente le voci di un nuovo album degli Outkast. Purtroppo, però, a una domanda diretta l’ufficio stampa di Andre 3000 (il più restìo dei due a riunire il gruppo, pare, perché la sua carriera musicale ormai ha ceduto quasi del tutto il passo a quella cinematografica) ha risposto che “Non c’è nessuna novità da comunicare in merito allo status degli Outkast” e che un nuovo album non è nei piani. Sarà vero o sarà solo un modo per mettere a tacere le prime indiscrezioni? Chissà…