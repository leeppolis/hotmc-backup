---
layout: news
category: News
banner: "/assets/uploads/import.news/j-dilla.jpg"
title: "I vinili della collezione di J Dilla in vendita"
excerpt: "Questa è la storia del ritrovamento di un tesoro. Qualche mese fa, il proprietario di un negozio di dischi del Michigan compra un magazzino a Clinton: lo paga un po’ di meno perché è ancora da sgomberare, visto che il vecchio affittuario è morto e i parenti hanno scelto di non reclamare le sue proprietà, [&hellip"
quote: ""
description: "Questa è la storia del ritrovamento di un tesoro. Qualche mese fa, il proprietario di un negozio di dischi del Michigan compra un magazzino a Clinton: lo paga un po’ di meno perché è ancora da sgomberare, visto che il vecchio affittuario è morto e i parenti hanno scelto di non reclamare le sue proprietà, [&hellip"
keywords: ""
date: 2012-04-28T00:00:00.000+01:00
author: "Marta Blumi Tripodi"
cover: "/assets/uploads/import.news/j-dilla.jpg"
pagination:
  enabled: true

---

Questa è la storia del ritrovamento di un tesoro. Qualche mese fa, il proprietario di un negozio di dischi del Michigan compra un magazzino a Clinton: lo paga un po’ di meno perché è ancora da sgomberare, visto che il vecchio affittuario è morto e i parenti hanno scelto di non reclamare le sue proprietà, pensando che fossero cianfrusaglie di poco valore. Con grande sorpresa, una volta entrato scopre che l’affittuario in questione era J Dilla, e il magazzino è ancora pieno dei suoi effetti personali: registrazioni su cassetta, foto, blackbook pieni di rime, perfino vecchie lettere. Ma soprattutto, centinaia e centinaia di vinili che Dilla collezionava e usava per campionare.

Il fortunato neoproprietario, felice come una pasqua, decide di fare una sorpresa ai suoi clienti: in occasione del [**Record Store Day** ](https://hotmc.com/record-store-day-tutte-le-iniziative/ "http://hotmc.com/record-store-day-tutte-le-iniziative/")mette in vendita i dischi nel suo negozio. E qui comincia la seconda parte della storia, perché alcuni clienti e fan di Dilla si indignano e cominciano ad inondarlo di mail di protesta; avvertono anche la signora Yancey, la madre del compianto producer, perché considerano questa vendita una mancanza di rispetto.

Tutto è bene quel che finisce bene, però: le parti in causa si mettono d’accordo. I dischi (ce ne sono ancora centinaia invenduti) sono stati temporaneamente ritirati dagli scaffali in attesa di un’attenta valutazione del valore di ciascun vinile: tutti i proventi andranno in beneficenza alla Dilla Foundation. “Non sono arrabbiata con il negoziante, non ha fatto niente di male” ha spiegato la signora Yancey. “Anzi, ha messo in circolazione della musica che sarà utile a moltissime persone”. E’ stato inoltre stabilito che gli oggetti personali di J Dilla verranno restituiti alla famiglia e non verranno mai, per nessuna ragione, messi in vendita.

Come dicevamo, per ora i vinili non sono disponibili: in caso vogliate acquistarne uno non appena saranno di nuovo sugli scaffali, potete rivolgervi a **[UHF Records](http://www.uhfmusic.com/ "http://www.uhfmusic.com/")** di Royal Oak, Michigan (contattabile anche via **[Facebook](https://www.facebook.com/pages/UHF/119488368088692?sk=info "http://www.facebook.com/pages/UHF/119488368088692?sk=info")**).