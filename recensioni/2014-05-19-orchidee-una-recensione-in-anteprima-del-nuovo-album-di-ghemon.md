---
layout: recensioni
category: Recensioni
banner: "/assets/uploads/import.recensioni/orchidee1.jpg"
title: "ORCHIdee: una recensione in anteprima del nuovo album di Ghemon"
excerpt: "Il fatto che il grande sogno di Ghemon fosse realizzare un album in cui il rap si sposava alla musica strumentale e al soul non è mai stato un segreto per nessuno. Già nel 2011 aveva partecipato al Mi Ami accompagnato da una band vera e propria (quella di Al Castellana) e qualche anno dopo [&hellip"
quote: ""
description: "Il fatto che il grande sogno di Ghemon fosse realizzare un album in cui il rap si sposava alla musica strumentale e al soul non è mai stato un segreto per nessuno. Già nel 2011 aveva partecipato al Mi Ami accompagnato da una band vera e propria (quella di Al Castellana) e qualche anno dopo [&hellip"
keywords: ""
date: 2014-05-19T00:00:00.000+01:00
author: "Marta Blumi Tripodi"
cover: "/assets/uploads/import.recensioni/orchidee1.jpg"
pagination:
  enabled: true

---

[](https://hotmc.com/wp-content/uploads/2014/05/orchidee1.jpg)

Il fatto che il grande sogno di Ghemon fosse realizzare un album in cui il rap si sposava alla musica strumentale e al soul non è mai stato un segreto per nessuno. Già nel 2011 aveva partecipato al Mi Ami accompagnato da una band vera e propria (quella di Al Castellana) e qualche anno dopo si era addirittura spinto a dichiarare che voleva abbandonare il rap e che il suo successivo album, _440/ Scritto nelle stelle_, avrebbe proprio incarnato questa svolta. Quell’album avrà una genesi piuttosto tormentata – cambiare non è mai così semplice come parrebbe sulla carta – e non vedrà mai la luce. Successivamente, in una nostra intervista, il diretto interessato aveva chiarito la sua posizione sull’argomento: “Non mi rimangio niente di quello che ho detto: il mio rapporto affettivo con l’hip hop è strettissimo, resterò sempre un fan e continuerò sempre ad ascoltarlo e, occasionalmente, a farlo. Mi limito a ribadire che musicalmente ho bisogno di nuovi stimoli e che, se la gente avrà la pazienza di aspettare, capirà cosa intendevo quando ho fatto quel famoso annuncio e trarrà le sue conclusioni. È inutile parlarne: sono sereno perché amo la musica e con quella risponderò sempre”.

Ebbene, la risposta è arrivata. Almeno per quanto riguarda chi, come noi, ha avuto occasione di ascoltare in anteprima il nuovo lavoro di Ghemon, _ORCHIdee_, registrato alle Officine Meccaniche di Mauro Pagani con la produzione artistica di Tommaso Colliva (Calibro 35, Muse e molto altro) e il supporto di alcuni dei musicisti più talentuosi del momento. Un’operazione riuscitissima: è un progetto di rara bellezza, che probabilmente diventerà un modello e una pietra miliare per una nuova scuola di musicisti che cominciano con il rap ma vogliono approdare ad altri lidi. Il tappeto sonoro è davvero eccezionale, ma la particolarità del disco è che integra molto bene strofe rappate, bridge declamati a mo’ di slam poetry e soprattutto un cantato morbido, intonato, mai troppo invasivo o urlato, con delle linee melodiche che non deludono né i fan del pop né gli amanti del soul più ricercato. Come ci ha spiegato lo staff di Ghemon, non strafare con gli acuti o i vibrati è stata una scelta di campo: Ghemon in questo disco canta davvero, è tutta farina del suo sacco, e visto che la dimensione ideale di questo progetto è su un palco, eseguito dal vivo, era indispensabile creare un mood che potesse tranquillamente rivivere anche fuori dallo studio di registrazione. E l’impressione è che abbiano centrato l’obbiettivo (potrete verificarlo durante la prima tappa del suo tour, in occasione del [**Mi Ami**](http://www.rockit.it/miami/2014/ "http://www.rockit.it/miami/2014/")).

Difficile scegliere un brano preferito all’interno della tracklist. Si va dalle atmosfere solari e gioiose del primo estratto _Adesso sono qui_ al sottile disagio di _Fuoriluogo ovunque_ o _Smetti di parlare_, dai sentimenti impavidi di _Da lei (con lo scudo e la spada)_ all’ironia di _Quando imparerò_, fino ad arrivare alla chiusura sommessa de _L’ultima linea_. Quello che sappiamo, però, è che _ORCHIdee_ è un corpus unico, completo, e non un’accozzaglia di potenziali singoli buttati lì al caso: un album vecchia scuola, di quelli che si ascoltano dall’inizio alla fine senza mai tirare il fiato, che si regge sul talento, sulla volontà e sulla testardaggine di un sogno. Cambiare è possibile, e in meglio. Congratulazioni a Ghemon e a tutti coloro che ci hanno lavorato.

_NB, da oggi aprono i preordini al disco: potete prenotare la vostra copia [**qui**](https://itunes.apple.com/it/album/orchidee/id875264547 "https://itunes.apple.com/it/album/orchidee/id875264547")._