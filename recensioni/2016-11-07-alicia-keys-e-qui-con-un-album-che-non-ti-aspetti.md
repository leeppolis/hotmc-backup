---
layout: recensioni
category: Recensioni
banner: "/assets/uploads/import.recensioni/alicia-keys-here.jpg"
title: "Alicia Keys è qui (con un album che non ti aspetti)"
excerpt: "Che per Alicia Keys questo sarebbe stato un album molto particolare lo si era capito già qualche mese fa, quando erano cominciate a filtrare le prime indiscrezioni sul progetto: il suono dei primi due estratti, In Common e Hallelujah, non assomigliava per niente a quello a cui ci aveva abituato né nel suo periodo piano [&hellip"
quote: ""
description: "Che per Alicia Keys questo sarebbe stato un album molto particolare lo si era capito già qualche mese fa, quando erano cominciate a filtrare le prime indiscrezioni sul progetto: il suono dei primi due estratti, In Common e Hallelujah, non assomigliava per niente a quello a cui ci aveva abituato né nel suo periodo piano [&hellip"
keywords: ""
date: 2016-11-07T00:00:00.000+01:00
author: "Marta Blumi Tripodi"
cover: "/assets/uploads/import.recensioni/alicia-keys-here.jpg"
pagination:
  enabled: true

---

Che per **Alicia Keys** questo sarebbe stato un album molto particolare lo si era capito già qualche mese fa, quando erano cominciate a filtrare le prime indiscrezioni sul progetto: il suono dei primi due estratti, **_In Common_** e _**Hallelujah**_, **non assomigliava per niente a quello a cui ci aveva abituato** né nel suo periodo piano & I né in quello più hip hop-soul che è seguito al matrimonio con **Swizz Beatz**. Anche la sua immagine sembrava cambiata, con quell’ostinato rifiuto di truccarsi e pettinarsi riassunto nella creazione del cosiddetto **No Make-Up Movement**. Molti lo hanno scambiato per una semplice trovata pubblicitaria, alla stregua della creazione di una nuova linea di rossetti ma all’inverso: difficile dire se sarà una scelta destinata a durare, ma in ogni caso **si è parlato più di questo che del cambio di rotta musicale di Alicia** (anche perché lei ha mantenuto un alone di mistero così fitto su questo disco che fino a qualche mese fa era addirittura vietato parlarne nelle interviste).

Ora che _**Here**_ è uscito, possiamo dire con certezza che **le sorprese non finiscono qui**: quelli che appunto erano stati identificati come i primi due singoli, i già citati _In Common_ e _Hallelujah_, sono stati relegati in fondo alla scaletta e etichettati come **bonus track**, e le sonorità dell’album sono ulteriormente diverse dalle nuove aspettative che ci eravamo fatti. Per buona parte della tracklist si tratta di **un disco molto nudo, spoglio, essenziale, apparentemente poco prodotto e molto istintivo** (solo apparentemente, però, perché ogni traccia conta almeno quattro o cinque producer, compresi Alicia e il marito Swizz). Pochi strumenti e sapientemente dosati, **per far risaltare di più la sua voce e il messaggio**, che per la prima volta ha un filo conduttore che percorre tutte le canzoni, ovvero **la sua consapevolezza di donna che è aumentata crescendo e facendo esperienza**. Il tutto è condito da **numerosi skit** e interludi parlati, con il contributo di amici e colleghi, che servono a spiegare meglio il contesto o a dare dettagli in più sulla chiave di lettura di ogni brano.

Il disco parte dalle sue **radici urbane**, quelle di una ragazzina nera cresciuta da una mamma bianca e single in un monolocale a Hell’s Kitchen, New York: _**The Gospel**_, la traccia di apertura, racconta la storia di Alicia Keys e di tutte quelle come lei. **“I said we’re all God’s children, products of the ghetto/ mama cooked the soup, daddy did the yelling/ uncle was a drunk, cousin was a felon/ and when he got pinched he told them he was tellin”** (_Dico che siamo tutti figli di Dio, prodotti del ghetto/ mamma cucinava la zuppa, papà pensava ad urlare/ lo zio era un ubriacone, il cugino era un pregiudicato/ e quando è stato beccato ha detto che se lo sentiva_). Anche _**Pawn it all**_ in qualche modo prosegue il discorso mettendo al centro della metafora un luogo molto familiare a chi è cresciuto nel ghetto, il **banco dei pegni**, così come _**She don’t really care**_, che racconta **le difficoltà di trovare un uomo decente e affidabile** se casa tua è un certo tipo di quartiere di New York. L’apoteosi del suo percorso di risveglio, però, arriva con _**1 Luv**_, che sembrerebbe una vera e propria **lettera d’amore alla musica e all’hip hop** (tant’è che il ritornello prende in prestito **_One Love_ di Nas**, e il diretto interessato è anche presente in uno degli skit): **“All along I ignored what I always known/ That the chair I been sittin’ on is a throne/ perfection kneels at the seat of my soul/ tell the truth, it can get no better/ swear to life, it can’t get no better/ by the way, I’ve been meaning to thank ya”** (_Per tutto questo tempo ho ignorato ciò che ho sempre saputo/ che la sedia su cui sono seduta è un trono/ la perfezione si inginocchia al cospetto della mia anima/ di’ la verità, non può andare meglio di così/ giuro sulla mia vita, non può andare meglio di così/ e tra l’altro, avrei sempre voluto dirti grazie_). Tra l’altro **non è la prima volta che rifà un pezzo di Nas**: andate a recuperarvi **_Streets of New York_ ft. Nas e Rakim**, contenuta nel mixtape del 2003 **_Keys to the city_**, che non è nient’altro che la sua versione di _**NY State of Mind**_.

Tra i **pochi exploit davvero pop** (pochissimi, di quest’album si può dire che non esistano singoli radiofonici e finora è uscito un solo video, quello di _In common_) si nascondono argomenti che ad Alicia Keys stanno molto a cuore: è il caso di _**Blended family (what you do for love)**_, uno dei rarissimi casi di dichiarazione d’amore rivolta ai figli nati dai precedenti matrimoni del proprio compagno, o di _**Girl can’t be herself**_, in cui si affronta di nuovo il tema dell’immagine e del trucco, o ancora di _**Holy War**_, che parla del perbenismo di una società in cui il sesso è considerato osceno ma la guerra è santa. Non manca anche un **accenno al tema LGBT con _Where do we begin now_**. In molte interviste, la diretta interessata ha ribadito a più riprese che **questa è la musica più onesta che abbia mai pubblicato**. Tutti i suoi album sono molto onesti, in realtà, perché riflettono momenti diversi della sua vita e della sua storia, ma **nel caso di _Here_ è impossibile non essere d’accordo con lei**. È un progetto complicato, **non si digerisce in un solo ascolto** e sicuramente non verrà capito da tutti, anche per l’**assenza di una strategia commerciale** che possa supportarlo (e infatti le proiezioni dicono che nella prima settimana si venderanno **non più di 43.000 copie**, meno della metà di quelle che di solito vende un qualsiasi disco di Alicia Keys), ma non per questo va sottovalutato, anzi. È raro trovare un album soul che non si concentra sulle sterili canzoncine d’amore ma va più in profondità su temi più importanti, e quelle rare volte ne escono fuori capolavori come **_What’s going on_ di Marvin Gaye o _Pieces of a man_ di Gil Scott-Heron**: già solo questo dettaglio dovrebbe fare riflettere.