---
layout: recensioni
category: Recensioni
banner: "/assets/uploads/import.recensioni/60-Hz.jpg"
title: "Dieci anni di Unlimited Struggle: 60 Hz"
excerpt: "Il 2014 segna il decennale della nascita di Unlimited Struggle, probabilmente una delle crew dal successo più solido e duraturo dell’hip hop italiano. Questa sera, al Circolo Magnolia di Segrate, l’intero roster di artisti Unlimited Struggle si esibirà in un mega-concerto per celebrare l’evento. Noi abbiamo pensato di ripercorrere questi dieci anni andando a riascoltare i [&hellip"
quote: ""
description: "Il 2014 segna il decennale della nascita di Unlimited Struggle, probabilmente una delle crew dal successo più solido e duraturo dell’hip hop italiano. Questa sera, al Circolo Magnolia di Segrate, l’intero roster di artisti Unlimited Struggle si esibirà in un mega-concerto per celebrare l’evento. Noi abbiamo pensato di ripercorrere questi dieci anni andando a riascoltare i [&hellip"
keywords: ""
date: 2014-09-04T00:00:00.000+01:00
author: "Luca Scremin"
cover: "/assets/uploads/import.recensioni/60-Hz.jpg"
pagination:
  enabled: true

---

[](https://hotmc.com/wp-content/uploads/2014/09/60-Hz.jpg)  
Il 2014 segna il decennale della nascita di Unlimited Struggle, probabilmente una delle crew dal successo più solido e duraturo dell’hip hop italiano. Questa sera, al Circolo Magnolia di Segrate, l’intero roster di artisti Unlimited Struggle si esibirà in un mega-concerto per celebrare l’evento. Noi abbiamo pensato di ripercorrere questi dieci anni andando a riascoltare i dischi più significativi, per vedere come sono invecchiati e ricordare cosa hanno significato.

Se si vuole raccontare il cammino di Unlimited Struggle, non si può non cominciare da _60 Hz_, esordio solista di DJ Shocca risalente al 2004 (dieci anni fa, appunto). Shocca arriva a 60 Hz dopo varie collaborazioni coi soci di sempre: diversi demo all’attivo con Mistaman e Frank Siciliano, _ABC_ assieme a Uno, le produzioni di _Acciaio_ dei Centro13 e di _Colpi in aria_, in coppia sempre con Mista. Un curriculum di tutto rispetto, che ha conferito a Shocca la credibilità necessaria per imbarcarsi in una notevole impresa: mettere assieme un disco che raccolga tutti (o quasi) i migliori rapper della penisola.

Le produzioni rimangono tra le irraggiungibili vette dell’hip hop italiano, tanto che molti accostano l’album al classico dei classici, _Novecinquanta_ di Fritz Da Cat: due modi non identici di produrre, ma due compilation che hanno segnato la loro epoca, riunendo praticamente il meglio che la scena potesse offrire. Se il livello medio delle prestazioni al microfono in 60 Hz è leggermente inferiore a Novecinquanta, è anche vero che il disco di Shocca non ha nulla da invidiargli in termini di varietà.

Si passa infatti dalla _memory lane_ di Primo Brown in _Sempre grezzo_ a pezzi tutto sommato classici come _Rendez vouz col delirio_ dei Dogo (all’epoca ancora all’apice della loro vena creativa, per chi scrive). C’è una fantastica prova di Tormento nei panni del suo alterego Yoshi Torenaga (_Fotografie_), come anche una delle più grandi manifestazioni della sinergia tra Mistaman e DJ Shocca in _Adesso lo so_, una delle maggiori perle della loro robusta discografia (“_Chi mi spinge deve darmi corda_/_O mi sbaglio quando dico che la hip hop non è morta_”).

E poi ci sono i classici, quelli entrati nel loro piccolo nella storia del rap italiano: _Bolo By Night_ di Inoki e Royal Mehdi, che vede un pregevolissimo campione di Herbie Hancock (curiosamente, Bolo By Night è più famosa per un successivo [remix](https://www.youtube.com/watch?v=ri5pq5YiJtU), nonché per una delle più esilaranti [parodie](https://www.youtube.com/watch?v=Vq%5F8lSvDtuA) della storia del rap italiano); _Notte blu_, il viaggio di Frank Siciliano attraverso Bologna, un morbido abbandonarsi alla musica e al cazzeggio che tuttavia non ci impediscono di notare ciò che accade attorno a noi (“_Seguo con lo sguardo_/_La linea della vita del mio palmo_”); e ovviamente _Ghettoblaster_, il pezzo che ha elevato Stokka & Madbuddy ad autentico totem hip hop del nostro paese, un vero e proprio inno per rappusi. Le frasi citabili da questo pezzo sono infinite: “_Stringi le tue scarpe allo specchio e storci il muso_/_Più ti guardano male più tu ti senti rappuso_”, oppure “_E la domenica mattina quando la casa è ferma_/_Faccio vibrare i bassi col vicino che bestemmia_” e l’elenco potrebbe farlo ogni persona che sta leggendo.

Un aneddoto curioso è quello che riguarda _Coltelli_, dove a passarsi il microfono sono Danno e Masito del Colle der Fomento: in un’intervista recente (che potete vedere [qui](https://www.youtube.com/watch?v=9z97IaFvtVE#t=1749)) Shocca ha raccontato di come i due romani non si fidassero troppo nel concedere la “collaborazione”, ma a lavoro ultimato (con i soliti tempi giurassici, pare) si dichiararono molto soddisfatti. Tranne _Missione impossibile_ di Skizo (che contiene _Notte cattiva_), 60 Hz è l’unica “compila” a vantare un inedito del Colle der Fomento.

Scorrendo la tracklist, fa effetto notare nomi che all’epoca erano tra i più considerati della scena, come Rido o gli ATPC, la cui popolarità è oggi (con tutto il rispetto) calata di molto; nomi che dall’hip hop hanno preferito allontanarsi, nonostante abbiano per tanto tempo preteso di far credere il contrario, come Nesli (che pure in 60 Hz offrì una prova più che dignitosa); e nomi quasi totalmente scomparsi, che fanno solo ogni tanto una capatina con qualche featuring in un disco di altri (Shezan il Ragio).

In fondo 60 Hz è, anche in questi aspetti, una fotografia fedele dell’hip hop italiano dell’epoca: un movimento che si stava ancora rialzando dal tonfo di inizio millennio, che rivendicava l’orgoglio del proprio percorso e della propria esistenza, che non si accontentava di celebrare la tradizione anni Novanta ma voleva necessariamente scrivere la propria. Considerata l’importanza di questo album, che esso sia stato anche il primo vagito della creatura Unlimited Struggle (maturata davvero solo tre anni dopo, con _Struggle Music_, composto a quattro mani da Shocca e Frank Siciliano) ritengo sia un certificato della rilevanza di questa crew/collettivo all’interno del panorama italiano.