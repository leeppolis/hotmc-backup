---
layout: recensioni
category: Recensioni
banner: "/assets/uploads/import.recensioni/fastlife-vol-3-600x585.jpg"
title: "Gue Pequeno – Fastlife vol. 3"
excerpt: "A neanche un anno di distanza dal grandioso Il Ragazzo d’Oro, il suo primo album ufficiale targato Universal, ecco Fastlife vol.3, il nuovo mixtape di Gue Pequeno dei Club Dogo; in pratica uno dei migliori mc italiani di sempre: sorta di Ibrahimovic del rap tricolore. Innanzitutto chapeau per essere arrivato al terzo, quando gran parte [&hellip"
quote: ""
description: "A neanche un anno di distanza dal grandioso Il Ragazzo d’Oro, il suo primo album ufficiale targato Universal, ecco Fastlife vol.3, il nuovo mixtape di Gue Pequeno dei Club Dogo; in pratica uno dei migliori mc italiani di sempre: sorta di Ibrahimovic del rap tricolore. Innanzitutto chapeau per essere arrivato al terzo, quando gran parte [&hellip"
keywords: ""
date: 2012-01-29T00:00:00.000+01:00
author: "Filippo Papetti"
cover: "/assets/uploads/import.recensioni/fastlife-vol-3-600x585.jpg"
pagination:
  enabled: true

---

A neanche un anno di distanza dal grandioso _Il Ragazzo d’Oro_, il suo primo album ufficiale targato Universal, ecco _Fastlife vol.3_, il nuovo mixtape di Gue Pequeno dei Club Dogo; in pratica uno dei migliori mc italiani di sempre: sorta di Ibrahimovic del rap tricolore. Innanzitutto _chapeau_ per essere arrivato al terzo, quando gran parte dei “Mixtape vol. 1” si fermano sempre al primo, con gli artisti a fare un po’ la figura dei babbei – piuttosto non scrivete nulla, che è meglio. Detto questo, il concetto che sta dietro al lavoro è piuttosto semplice: rime mega-ignoranti su beats americani editi, in download gratuito per haters e fans.

A parte la vergognosa rima omofoba di Salmo in _Merda in testa_, qui giustamente censurata, e a parte sparate del tipo: “prima dei Dogo il rap italiano faceva schifo”, il mixtape è una discreta bombetta, che fa egregiamente il suo dovere di mixtape gratuito da ascoltare quattro-cinque volte prima dell’archiviazione su HD, in attesa del prossimo materiale. Forse è un po’ meno potente dei precedenti due, di certo non per colpa di Gue Pequeno, che qui è davvero in formissima e non ne sbaglia una. I featuring piuttosto, o forse le basi. O forse Fedez che entra in autotune su _L’idea sbagliata_. Gue Pequeno invece è una fottuta sicurezza, parla praticamente solo di nogra e di gafi, ma il significante è talmente significativo che ci si può dimenticare tranquillamente del significato, God bless De Saussure.

A mio parere i pezzi migliori sono _Colpisco&sparisco_, con Tormento, uno che dovrebbe fare ORA un disco con questo stile West anni ’90, sarebbe il top del revival; _Fresh come una rosa_, con una discreta carrellata di quotables; e _Amore o soldi_, con Daniele Vit, forse l’unica canzone vera e propria, ennesimo scandaglio alla G.U.E. della tematica dell’ambivalenza, un brano che sarebbe stato benissimo su _Il Ragazzo D’Oro_. Il resto oscilla tra il sufficiente, il discreto e il buonissimo. Che non è poco. Peccato solo per Caneda fuori dalla Dogo Gang, voglio che tornino a fare il rap insieme. È possibile?