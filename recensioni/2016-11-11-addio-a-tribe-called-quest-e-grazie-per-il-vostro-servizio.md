---
layout: recensioni
category: Recensioni
banner: "/assets/uploads/import.recensioni/atcq.jpg"
title: "Addio A Tribe Called Quest, e grazie per il vostro servizio"
excerpt: "  È curioso come due tra gli album rap in assoluto migliori usciti quest’anno siano opera di gruppi i cui membri hanno un’età media di cinquant’anni, e sono attivi fin da fine anni ’80: si dice spesso che l’hip hop è roba per giovani, ma a quanto pare chi lo dice ha fatto i conti senza l’oste. Ovvero senza [&hellip"
quote: ""
description: "  È curioso come due tra gli album rap in assoluto migliori usciti quest’anno siano opera di gruppi i cui membri hanno un’età media di cinquant’anni, e sono attivi fin da fine anni ’80: si dice spesso che l’hip hop è roba per giovani, ma a quanto pare chi lo dice ha fatto i conti senza l’oste. Ovvero senza [&hellip"
keywords: ""
date: 2016-11-11T00:00:00.000+01:00
author: "Marta Blumi Tripodi"
cover: "/assets/uploads/import.recensioni/atcq.jpg"
pagination:
  enabled: true

---

È curioso come due tra gli album rap in assoluto migliori usciti quest’anno siano opera di gruppi i cui membri hanno un’età media di cinquant’anni, e sono attivi fin da fine anni ’80: **si dice spesso che l’hip hop è roba per giovani, ma a quanto pare chi lo dice ha fatto i conti senza l’oste**. Ovvero senza i **De La Soul** (che con il loro _And the anonymous nobody_ [**hanno sfornato un piccolo capolavoro**](https://hotmc.com/for-us-by-us-il-nuovo-album-dei-de-la-soul-vi-fara-innamorare/)) e soprattutto senza gli **A Tribe Called Quest**, che pur essendo stati funestati da una tragedia senza precedenti sono riusciti a portare a termine con risultati strabilianti il loro **ultimo album**. Ultimo lo sarà davvero, purtroppo, perché **con la morte di Phife Dawg si chiude un’era** ed è chiaro a tutti che gli ATCQ da ora in avanti non esisteranno più se non nei nostri ricordi, nei nostri cuori e nei nostri stereo.

Ad annunciare l’uscita di un nuovo album è stato **Q-Tip, da sempre considerato il leader e il portavoce del gruppo**: l’idea, ha spiegato qualche settimana fa, era nata dopo una performance televisiva che per puro caso aveva avuto luogo la stessa sera degli attentati al Bataclan di Parigi. Si trattava della **prima reunion mediatica degli A Tribe Called Quest in 18 anni:** si erano presi una pausa a tempo indeterminato nel 1998 per divergenze artistiche, fortunatamente superate quel tanto che bastava da mettere da parte le rispettive perplessità e tornare sul palco e poi in studio insieme, per registrare un nuovo disco. Qualche mese dopo, però, **Phife Dawg è scomparso improvvisamente** per complicazioni legate ai suoi problemi renali: aveva già avuto il tempo di registrare diverse strofe, però, e quindi **il progetto dell’album non è stato accantonato**. A un anno esatto da quella reunion televisiva eccoci qui, ad ascoltare finalmente il frutto delle loro fatiche.

**_We got it from here, thank you for your service_** (letteralmente “Da qui in poi ci pensiamo noi, grazie per il vostro servizio”) è un progetto misterioso fin dal **titolo, che a quanto pare aveva scelto Phife Dawg** senza però spiegarne il significato al resto del gruppo. Un’ipotesi è che sia riferito alle **controversie razziali** che hanno infiammato l’America negli ultimi due anni, e che sia un modo di “ringraziare” i bianchi per tutto l'”aiuto” che hanno fornito nei secoli in cui hanno preso decisioni per conto della comunità nera, spiegando però che i loro “servigi” non sono più richiesti. In effetti **si tratta di un disco molto politico**, da **_Whatever will be_** a **_Melatonin_** fino a **_Killing season_** la questione della condizione afroamericana è predominante. Non per questo, però, è un disco pesante o difficile, perché – come insegna Kendrick Lamar, anzi, come gli ATCQ hanno insegnato a Kendrick Lamar prima ancora che nascesse – **nonostante i temi impegnati, per stile e per sonorità scorre via che è un piacere**. E nonostante sia un lavoro lunghissimo, essendo un doppio cd, non si ha assolutamente la percezione che sia troppo lungo: alla fine dell’ascolto la tentazione è di rimetterlo in play da capo. Sicuramente grazie all’inconfondibile musicalità di Tip, Phife e Jarobi al microfono e al groove che pervade ogni traccia, ma anche grazie al fatto che – come appunto avevano già fatto i De La Soul con il loro disco – **non si sono seduti sugli allori**. Il sound dell’album, anche se è inconfondibilmente targato ATCQ, è aggiornato all’oggi e all’adesso, donando una grande freschezza al prodotto finito.

E veniamo al principale **timore dei fan**: che l’album contenesse soltanto **materiali di scarto**, o che comunque **Phife Dawg non avesse fatto in tempo a registrare abbastanza** per essere _davvero_ presente nel disco. Chiariamo subito che **Phife è presente solo in 8 tracce su 16**, compresa l’ultima **_The Donald_** interamente dedicata a lui, ma comunque **non si tratta assolutamente di strofe riciclate o di bassa qualità**; laddove non c’è, v**iene sostituito da ospiti eccellenti** come **Kendrick Lamar**, **Anderson.Paak**, **Consequence**, **Andre 3000**, **Talib Kweli**, **Busta Rhymes**, **Elton John** (ci sono perfino un **Kanye Wes**t e un **Jack White** non creditati). Stando a [**Genius**](https://genius.com/A-tribe-called-quest-mobius-lyrics) **ci sono perfino casi di brani in cui gli ATCQ non compaiono affatto** e ci sono solo ospiti, però: tipo **_Mobius_**, forse un vero e proprio passaggio di testimone ai rapper della nuova generazione (forse sono loro, che ci penseranno da qui in poi). Per suono, modi e temi, però, questo è inequivocabilmente un album degli A Tribe Called Quest: difficile rimanere delusi.

Altra cosa importante da sapere: nonostante Phife non sia presente in tutte le tracce, i suoi soci hanno voluto farlo figurare comunque come autore in ogni brano del disco. Questo vuol dire che **comprandolo**, e non scaricandolo ad minchiam e/o ascoltandolo solo in streaming, **contribuite in maniera importante a supportare la sua famiglia** (come sapete, trattandosi dell’America di Trump in questo momento i tempi sono grigi per chi non ha un’assicurazione sanitaria). Al momento lo trovate su [**iTunes**](https://itunes.apple.com/us/album/we-got-it-from-here...-thank/id1173106678) oppure potete [**preordinare il vinile**](https://shop.okayplayer.com/collections/music/products/a-tribe-called-quest-new-album-lp-vinyl): se avete amato gli ATCQ, fatelo. È un imperativo categorico.