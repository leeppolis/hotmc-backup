---
layout: recensioni
category: Recensioni
banner: "/assets/uploads/import.recensioni/Ci-entro-dentro-copertina-WEB-1024x1024.jpg"
title: "Ci entro dentro: il disco d’esordio di Junior Cally e il paradosso di una maschera per mettersi a nudo"
excerpt: "Se nel 2018 fare musica con addosso una maschera non fa più particolarmente notizia, ciò non implica che non si possa tentare di costruire una forte identità individuale e personale tramite la musica, rendendo di fatto quest’ultima il vero e proprio biglietto da visita dell’artista, più del suo stesso volto. Se i segni sul viso [&hellip"
quote: ""
description: "Se nel 2018 fare musica con addosso una maschera non fa più particolarmente notizia, ciò non implica che non si possa tentare di costruire una forte identità individuale e personale tramite la musica, rendendo di fatto quest’ultima il vero e proprio biglietto da visita dell’artista, più del suo stesso volto. Se i segni sul viso [&hellip"
keywords: ""
date: 2018-11-06T00:00:00.000+01:00
author: "Riccardo Primavera"
cover: "/assets/uploads/import.recensioni/Ci-entro-dentro-copertina-WEB-1024x1024.jpg"
pagination:
  enabled: true

---

Se nel 2018 fare musica con addosso una maschera non fa più particolarmente notizia, ciò non implica che non si possa tentare di costruire una forte identità individuale e personale tramite la musica, rendendo di fatto quest’ultima il vero e proprio biglietto da visita dell’artista, più del suo stesso volto. Se i segni sul viso possono raccontare molto del trascorso di una persona, del suo passato e del suo presente, altrettanto possono fare i versi. Scrivere di ciò che si è vissuto in prima persona rende un artista riconoscibile, gli dona un volto agli occhi degli ascoltatori, anche se quello vero è fisicamente nascosto dalla maschera. Questo è il caso di **Junior Cally**: il rapper romano, dopo il successo di singoli quali [_Magicabula_ ](https://open.spotify.com/album/2EdMVB1rFzGBowk0iCNE6Z?si=fVUvZlCiRnia3-6mQaGzOA)e [_Wannabe_ ](https://open.spotify.com/album/7kMFyReUniBXJr89XvOdtl?si=aC0YD4fbTCqiI2m6ZjrJgA)(in collaborazione con **Highsnob**), torna sulle scene con il suo album d’esordio ufficiale intitolato _Ci entro dentro_, fuori per **Sugar**. (_continua dopo la foto / foto di Sebastiano Fernandez_)

12 tracce fortemente personali, tanto dal punto di vista autobiografico quanto da quello emotivo: sembrerebbe un paradosso, eppure la direzione artistica scelta da un rapper che ha fatto dell’anonimato uno dei propri punti di forza, è proprio quella di mettersi completamente a nudo nella propria musica. “_In copertina ho messo la mia maschera addosso a tutti per far passare il concetto che nella vita spesso tutti indossiamo una o più maschere, anche se non fisicamente parlando_”: così Cally spiega il perché della scelta dell’artwkork, curato da **Corrado Grilli**, “_mentre la scelta di essere l’unico a non indossarla, proprio nella cover stessa, sta a indicare che questo disco per me è molto personale, parla della persona dietro la maschera”_. Sin dalle prime rime è infatti evidente come il disco sia fortemente autobiografico, i riferimenti non mancano mai – su tutti _Dedica_, brano emotivamente impegnato che l’artista ha scritto per raccontare tanto di sé ai propri genitori. Non ci sono eccessi di melodramma o storie di vita criminale dai toni mirabolanti, piuttosto c’è il racconto di errori, sconfitte, rivincite, rivalse e la speranza di aver finalmente realizzato qualcosa di concreto, proprio grazie alla musica. A 27 anni sente di aver raggiunto una maturità diversa da quella dei tanti giovani, giovanissimi colleghi che popolano la scena, ribadendo che “_A me non interessano collane, gioielli, orologi di lusso o acconciature appariscenti – non parlo neanche di droghe, stipendi vaporizzati in una sera o altro. Non punto a lasciare questo messaggio, non voglio essere uno status symbol_”. Riconosce onestamente di non essere l’unico ad avere questo approccio, ma ci tiene a rimarcare quanto la ricerca di un messaggio positivo di fondo per lui è importante, mentre è assolutamente contrario all’esaltazione di determinati atteggiamenti.

Nonostante gli ottimi risultati, in termini numerici, che il disco sta ottenendo – a soli quattro giorni dall’uscita ha già superato i due milioni di stream su Spotify -, il rapper rimane convinto che la musica non vada misurata solo in termini numerici, poiché “_Quanto vale un disco d’oro oggi, se riesce a farlo anche gente che fa musica di plastica, musica pacco? Se è così, sticazzi del disco d’oro_”. Non mancano ovviamente momenti autocelebrativi nell’album in cui anche i traguardi raggiunti – tra cui il bistrattato disco d’oro – diventano motivo di vanto, ma Cally sostiene che “_Io ho fatto una battaglia per il mio disco d’oro, mi prende bene dirlo, ma se quando vai nei locali la gente non canta, allora il disco d’oro non serve a niente_”. (_continua dopo la foto / foto di Sebastiano Fernandez_)

A livello sonoro le influenze sono tante, dall’elettronica alle sonorità etichettate oggi come trap, passando per brani che ammiccano pesantemente alla dance di matrice italiana firmata da nomi come **Gabry Ponte** (con il quale il rapper ha già collaborato): “_Ho iniziato ad ascoltare la musica agli albori di internet, grazie a mio fratello, e se ascoltavo tanto Eminem, ascoltavo altrettanto i Gabber Mafia, Gabry Ponte o Gigi D’Agostino_”. L’influenza di ascolti simili fa capolino pesantemente e a più riprese, nel tentativo di coniugare i ritmi ballabili di questo genere con una scrittura più sofisticata nelle strofe, strizzando l’occhio anche al pop – l’onestà intellettuale di Cally lo spinge ad ammetterlo piuttosto candidamente -, con risultati apprezzabili, soprattutto dal punto di vista delle melodie. Cerca un equilibrio tra pezzi più radiofonici, pezzi più incisivi, pezzi più intimisti ed esercizi di stile prettamente tecnici: “_Ho cercato di fare un disco vario, nel quale tutti i miei ascoltatori potessero rivedersi, affezionandosi al lato di Junior Cally che preferiscono”_. I tantissimi riferimenti all’immaginario fiabesco invece – _Tappeto Volante_, _Magicabula_, _Il Pifferaio_ _Magico_ – arrivano dalla passione del rapper romano per tutte le teorie del complotto legate ai cartoni animati, che li vedono in realtà carichi di messaggi subliminali e macabri, che per lui si sposano alla perfezione con il rap.

“_Non so di preciso cosa aspettarmi, si tratta del primo disco, capirò dove ho sbagliato, cosa invece ho fatto bene, dove devo migliorarmi e tanto altro anche dai feedback che mi daranno, che in queste prime ore sono straordinariamente positivi_”: è visibilmente emozionato quando parla dell’ondata di calore che lo ha travolte a poche ore dall’uscita del disco, consapevole dell’importanza di questo traguardo. Non ha fatto il disco della vita, probabilmente non è il disco dell’anno, eppure Ci entro dentro si prospetta il biglietto da visita perfetto per Junior Cally; un nome – e non un viso – piombato sulla scena come un fulmine a ciel sereno, che con la stessa rapidità si sta costruendo un seguito solido e numeroso. Il tutto rimanendo legato solo e soltanto agli sforzi suoi e a quelli del suo team: “_Non ho inserito featuring nel disco perché era giusto farlo da solo, per capire a che punto sono e dove posso arrivare; inserendo subito delle collaborazioni, magari importanti, non avrei mai capito quale fosse la mia reale portata_”. Marketing vs. solidità artistica, insomma; rinunciare a qualche pezzo immediatamente nella top 3 di Spotify, per essere invece sicuro della reale forza della propria musica e della presa che ha sul pubblico. I numeri sono indubbiamente dalla sua, il tempo anche: tra quanto potrà realizzare il sogno di “_collaborare con Fabri Fibra, Guè Pequeno o Marracash, i rapper che mi hanno formato_”?