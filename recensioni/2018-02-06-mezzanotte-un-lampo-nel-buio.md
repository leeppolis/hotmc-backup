---
layout: recensioni
category: Recensioni
banner: "/assets/uploads/import.recensioni/mezzanotte_ghemon-640x640.jpg"
title: "Mezzanotte: un lampo nel buio"
excerpt: "Si è parlato molto di Mezzanotte, l’ultimo controverso e apprezzato lavoro di Ghemon (vedi la nostra intervista di qualche tempo fa), ma c’è più di un motivo per cui vale la pena parlarne ancora. In primis perché è un disco diverso. Mezzanotte è un disco che ti sale dentro con il tempo e che non [&hellip"
quote: ""
description: "Si è parlato molto di Mezzanotte, l’ultimo controverso e apprezzato lavoro di Ghemon (vedi la nostra intervista di qualche tempo fa), ma c’è più di un motivo per cui vale la pena parlarne ancora. In primis perché è un disco diverso. Mezzanotte è un disco che ti sale dentro con il tempo e che non [&hellip"
keywords: ""
date: 2018-02-06T00:00:00.000+01:00
author: "Pietro Mantovani"
cover: "/assets/uploads/import.recensioni/mezzanotte_ghemon-640x640.jpg"
pagination:
  enabled: true

---

Si è parlato molto di _Mezzanotte_, l’ultimo controverso e apprezzato lavoro di Ghemon (vedi [**la nostra intervista**](https://hotmc.com/ghemon-lintervista-2/) di qualche tempo fa), ma c’è più di un motivo per cui vale la pena parlarne ancora. In primis perché è **un disco diverso**. 

_Mezzanotte_ è un disco che ti sale dentro con il tempo e che non cede di un passo di fronte al costante bombardamento delle novità musicali. Chi segue la musica da un po’ sa bene che queste sono le caratteristiche di un **prodotto di qualità**, che è destinato a durare nel tempo. Quando si ha a che fare con dischi del genere, si tratta solo di aspettare che i tempi maturino e che arrivi il momento giusto per apprezzarli appieno. _Mezzanotte_ è esattamente così. Ed è così proprio perché è un lavoro **profondamente diverso dal precedente**. Con la sua storia di rinascita e apertura verso il futuro, _ORCHIdee_ ci aveva lasciato con un dubbio: “Potrà durare tutto questo benessere?”, quasi che il nostro stesso destino dipendesse da quella promessa di felicità. La risposta – c’era da aspettarselo – è no: alla coazione non si sfugge, il ciclo è destinato a ripetersi.

Così troviamo Ghemon in un nuovo baratro, **un baratro musicalmente ricercato**, quasi elegante. Nella “notte in cui tutte le vacche sono indie” che è l’ItPop, infatti, _Mezzanotte_ ha l’effetto di un lampo nel buio. Una lacerazione tangibile e musicalmente spiazzante, con quei rullanti secchi, con il **soul tagliente**, e con quella spinta della voce che in molte occasioni sembra voler rompere la melodia, per arrivare ancora un po’ più in là. Ci sono pezzi talmente **intimi ed erotici** da rasentare la volgarità, e che rischiano di respingere chi ascolta. Tanto più che Ghemon non si ferma mai a indugiare in orpelli inutili, al contrario, con la sua penna spinge per affondare il colpo riuscendo a trattare argomenti complessi con grande puntualità. 

Ma la cosa davvero stupefacente è quanto con _Mezzanotte_ Ghemon sia riuscito a mettere in musica i **meccanismi psicologici della depressione** e le vicende di un _io_ avvizzito da un **amore sbagliato**. Ne emerge una sorta di cronaca: salite (_Quassù_) e discese (_Mezzanotte_), rabbia (_Un temporale_) voglia di riscatto (_Non voglio morire qui_) e prese di coscienza (_Cose che non ho saputo dire_). Solitamente l’artista è portato a vivere in modo ingenuo le dinamiche del mondo interiore, tutt’al più a sublimarle attraverso metafore e metonimie, ma mai a vederle con **occhio consapevole**. Ed è qui che nasce l’effetto straniante, che rende questo lavoro difficile da avvicinare: il vissuto è raccontato con la distanza tipica dell’analizzante, e quindi non ci viene trasmesso, bensì mostrato. In questo scambio l’ascoltatore non è portato a immedesimarsi con il racconto, ma ci si rispecchia, e sappiamo bene quanto può essere perturbante l’immagine del nostro doppio. 

La materia psichica è un oggetto molle e traumatico, è creta nelle mani dell’artista, che può farla diventare un’opera sublime o uno sguardo nell’abisso, a seconda dei casi. _Mezzanotte_ gioca sul confine, a volte è cielo, altre è terra – altre ancora è entrambi allo stesso tempo. In tutto il percorso Ghemon si mostra con un **coraggio ammirevole** – tanto che spesso non è chiaro chi glielo faccia fare – e lo fa con una qualità e una personalità rare, soprattutto nel monotono scenario del rap mainstream nostrano. 