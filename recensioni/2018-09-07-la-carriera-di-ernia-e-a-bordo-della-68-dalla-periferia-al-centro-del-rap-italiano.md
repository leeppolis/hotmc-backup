---
layout: recensioni
category: Recensioni
banner: "/assets/uploads/import.recensioni/68-ernia.jpg"
title: "La carriera di Ernia è a bordo della 68 – dalla periferia al centro del rap italiano"
excerpt: "“68 è l’autobus che porta da Bonola a Via Bergognone, quindi quasi dall’estrema periferia ad una zona più centrale di Milano”: esordisce così Ernia, nella conferenza dedicata alla presentazione di 68, il suo nuovo album, fuori per Island Records & Universal Music Italia. Il titolo non cela però solo un riferimento autobiografico legato agli anni [&hellip"
quote: ""
description: "“68 è l’autobus che porta da Bonola a Via Bergognone, quindi quasi dall’estrema periferia ad una zona più centrale di Milano”: esordisce così Ernia, nella conferenza dedicata alla presentazione di 68, il suo nuovo album, fuori per Island Records & Universal Music Italia. Il titolo non cela però solo un riferimento autobiografico legato agli anni [&hellip"
keywords: ""
date: 2018-09-07T00:00:00.000+01:00
author: "Riccardo Primavera"
cover: "/assets/uploads/import.recensioni/68-ernia.jpg"
pagination:
  enabled: true

---

“_68 è l’autobus che porta da Bonola a Via Bergognone, quindi quasi dall’estrema periferia ad una zona più centrale di Milano_”: esordisce così **Ernia**, nella conferenza dedicata alla presentazione di _68_, il suo nuovo album, fuori per **Island Records** & **Universal Music Italia**. Il titolo non cela però solo un riferimento autobiografico legato agli anni della sua adolescenza nel capoluogo meneghino; Ernia afferma che si tratta di una metafora “_un po’ del mio percorso nell’ultimo anno, passare dall’essere un emergente ad uno dei giovani meglio considerati, perlomeno per quanto riguarda l’ambiente rap; vediamo se salendo su questa 68 io andrò in centro o tornerò a casa con la coda tra le gambe_”.

Nelle sue parole convivono sicurezza e incertezza, la consapevolezza delle proprie capacità e l’insicurezza legata ai gusti del pubblico, la pressione dovuta ai riconoscimenti ottenuti da _67/CUUU_ – il suo progetto precedente, certificato disco d’oro – e la certezza di aver realizzato un prodotto migliore, più maturo, più ricercato. Timori che si manifestano apertamente in _La Paura_, traccia che chiude la tracklist ma che in realtà può anche inaugurarla, se si ascolta il disco al contrario – “_il motivo per cui Tosse (La fine) e Sigarette (L’inizio) sono poste così nella tracklist è perché, ascoltandole al contrario, dal basso, descrivono lo sviluppo di una relazione che mi ha accompagnato nell’ultimo anno_”. Una trovata particolare, d’impatto, che ricorda quella adottata da un altro rapper, nello specifico un colosso d’oltreoceano – qualcuno si ricorda di _DAMN._ e **Kendrick Lamar**? _“Quello che fanno Kendrick Lamar e **J. Cole** in USA è una cosa che in Europa ha fatto **Damso**, un rapper belga, ossia rendere cool il rapper conscious – rendere figo il fatto di trasmettere qualcosa_”. In Italia è stata sempre una sfida ostica, Ernia lo sa bene, anzi ne è fin troppo consapevole a tratti – “_DAMN. era primo in tutte le classifiche del mondo, tranne in Italia, che sappiamo essere una cosa a parte_ (ride)” -, però la cosa non lo spaventa, non lo annichilisce, anzi sembra quasi stuzzicarlo: che sia in brani più leggeri e arroganti come _No Pussy_, in slanci autocelebrativi come _QQQ_ o in storytelling emotivi quali _Un Pazzo_, il giovane rapper cerca sempre di lasciar trasparire qualcosa, di invogliare l’ascoltatore ad approfondire, ad uscire dalla sua comfort zone fatta di ascolti pigri e privi di stimoli, senza timore di spiazzarlo. Non si tratta di rap politico o di rap strettamente sociale: Ernia cerca di spingere l’ascoltatore a mettersi in gioco, a confrontarsi con ciò che gli viene proposto, sfruttandolo come un punto di partenza per poi crearsi una propria opinione o un proprio bagaglio culturale. Attenti però ad attribuirgli direttamente un ruolo di educatore o di insegnante: “_Questi ruolo non spetta a noi, io posso fare qualcosa tramite le citazioni, ma questo ruolo non spetta a me. Sono giornalisti, radio e televisioni a fare da mediatori culturali, a spiegare la cultura_”. La piena consapevolezza delle proprie “responsabilità, se così le vogliamo chiamare, permette quindi ad Ernia di non porsi paletti a livello lirico, rendendo 68 un disco eclettico, che spazia dall’esagerazione di No Pussy – “_eh sì, il brano parla proprio di quello, letteralmente_”, afferma ridendo durante la conferenza – fino alla sensibile introspezione di La Paura, nella quale mette completamente a nudo se stesso e le proprie ansie, delle quali parla anche in _Paranoia Mia_.

Il disco si conferma eclettico anche dal punto di vista delle produzioni, grazie all’ottimo lavoro svolto dal team di producer composto da **Marz** (autore della maggior parte dei beat), **Zef**, **Shablo** e il giovane **Luke Giordano**. Al suo interno trovano spazio moltissime sfumature diverse della black music, che Ernia ha più volte ribadito essere il genere musicale con il quale è cresciuto – in tutte le sfumature possibili. Dal funk riproposto nella title track – “_qualcuno già della mia età capisce sto pezzo, nel 2005 vedevamo i **Flaminio Maphia** che riproponevano il funk a Top Of The Pops, era il massimo_” – a _Simba_, singolo che suona come le hit che riempivano i club statunitensi intorno al 2005 – “_come struttura è un pezzo club dei 2000, in USA è una formula sentita e risentita, in Italia il concetto di fare una canzone per andare nei club e far ballare la gente non si è mai capito_”. Se la prima parte del disco si contraddistingue per una natura più luminosa, legata a strumentali più aperte, dalle atmosfere più leggere, la seconda vira invece verso sfumature più cupe, a tratti malinconiche – a riconferma della natura a due facce del progetto, indissolubilmente legata alle diverse sensazioni provate da Ernia durante la sua realizzazione.

Se è vero che esordire è decisamente più semplice che riconfermarsi, che stupire richiede meno elucubrazioni del confermare la propria posizione, la maturità raggiunta da Ernia può fargli dormire sonni tranquilli. 68 è un disco solido, la riprova che non ci sono motivi logici per i quali una scrittura ricercata e mai banale non possa effettivamente funzionare sul mercato italiano. Per il bene di quest’ultimo, per il bene degli ascoltatori – anzi, per il bene del sistema stesso -, 68 deve funzionare; perché se Ernia non è la risposta italiana a Kendrick Lamar, il successo di un album simile renderebbe realtà l’utopia tutta italiana di vedere finalmente ai vertici della classifica musica più impegnata, e non più solo il lato divertente del rap e dell’hip hop.