---
layout: recensioni
category: Recensioni
banner: "/assets/uploads/import.recensioni/mecna-©-Mattia-Buffoli-640x409.jpg"
title: "Mecna – Lungomare Paranoia: recensione"
excerpt: "La prima cosa che colpisce di Lungomare Paranoia sono le produzioni. Iamseife, Lvnar e Alessandro Cianci, Fid Mella, The Night Skinny, 24SVN, Godblesscomputers e Nude hanno firmato delle vere e proprie perle. In particolare spicca Godblesscomputers, autore delle due tracce più interessanti del disco (Malibù, Il tempo non ci basterà) perché nuove, fresche, nate dalla [&hellip"
quote: ""
description: "La prima cosa che colpisce di Lungomare Paranoia sono le produzioni. Iamseife, Lvnar e Alessandro Cianci, Fid Mella, The Night Skinny, 24SVN, Godblesscomputers e Nude hanno firmato delle vere e proprie perle. In particolare spicca Godblesscomputers, autore delle due tracce più interessanti del disco (Malibù, Il tempo non ci basterà) perché nuove, fresche, nate dalla [&hellip"
keywords: ""
date: 2017-01-20T00:00:00.000+01:00
author: "Pietro Mantovani"
cover: "/assets/uploads/import.recensioni/mecna-©-Mattia-Buffoli-640x409.jpg"
pagination:
  enabled: true

---

La prima cosa che colpisce di _Lungomare Paranoia_ sono le produzioni. Iamseife, Lvnar e Alessandro Cianci, Fid Mella, The Night Skinny, 24SVN, Godblesscomputers e Nude hanno firmato delle vere e proprie perle. In particolare spicca Godblesscomputers, autore delle due tracce più interessanti del disco (_Malibù_, _Il tempo non ci basterà_) perché nuove, fresche, nate dalla contaminazione. Mecna è uno sperimentatore e l’impressione è che si trovi particolarmente a suo agio in un panorama nazionale in cui la commistione di generi sembra ormai sdoganata.

Il rap di Mecna lo conosciamo, così come conosciamo il suo _presammalismo_. In _Lungomare Paranoia_ non mancano storie di perdite, abbandoni, conflitti uomo-artista che scorrono come immagini dal finestrino del treno. C’è però qualcosa di nuovo, e cioè una certa aria di maturità. Mecna riesce questa volta a conciliare agilmente bisogno di piacere (e di vendere) e sincerità, proprio come fa un artista ormai padrone dei propri mezzi.

La maggior parte del disco è composta dalla combinazione tra scrittura intimista e contaminazioni rap/pop/elettroniche, il che potrebbe non sembrare una grande novità – non è difficile sentire il Kanye West di _808s & Heartbeat_ (_Buon compleanno_), il Bon Iver di _For Emma For Ever Ago_ (_Superman_) o il Drake di… beh tutti gli album degli ultimi anni e in particolare _Hotline Bling_ (se non altro nel video furbo e ben riuscito de _Il tempo non ci basterà_) –, ma non va sottovalutata l’importanza di una simile operazione nel mercato italiano, così come non va dimenticato che _Lungomare Paranoia_ è il primo album indipendente italiano (Macro Beats) ad uscire a sorpresa, scalare le classifiche iTunes e dopo una settimana trovarsi tra i dieci dischi più venduti.

L’unica difficoltà che si incontra riguarda proprio la scrittura, così votata all’“epica delle piccole cose” – la continua ricerca di innalzare a rango artistico taxi, notifiche Facebook e spazzolini – e a tratti autoreferenziale. L’importante è non lasciarsi scoraggiare, perché con un po’ di fiducia si approda presto a momenti di autentica creazione artistica. Una volta trovate queste piccole entrate, il disco diventa decisamente godibile, un ottimo compagno nelle grigie giornate invernali.

Mecna è un autore ostico – o _cagacazzo_, per sua stessa ammissione – e con autori così arriva sempre un momento in cui ci si chiede se vale la pena fare così tanta fatica per seguirlo. Bene, questa volta la risposta è _sì_. Senza contare il fatto che dopo il terzo ascolto si finisce inevitabilmente per cantare a memoria tutti i ritornelli. _Come a Maaaaaaaalibù…_