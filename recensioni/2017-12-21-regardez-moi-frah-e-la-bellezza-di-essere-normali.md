---
layout: recensioni
category: Recensioni
banner: "/assets/uploads/import.recensioni/regardez-moi.jpg"
title: "Regardez Moi: Frah e la bellezza di essere normali"
excerpt: "Per chi scrive, i Fratelli Quintale sono stati indubbiamente uno dei progetti più interessanti – e purtroppo sottovalutati – della scena rap italiana degli ultimi anni. Parlare di “ultimi anni”, in effetti, non rende però merito alla carriera quasi decennale del duo, che tra il 2006 e il 2015 ci ha regalato tre album ufficiali [&hellip"
quote: ""
description: "Per chi scrive, i Fratelli Quintale sono stati indubbiamente uno dei progetti più interessanti – e purtroppo sottovalutati – della scena rap italiana degli ultimi anni. Parlare di “ultimi anni”, in effetti, non rende però merito alla carriera quasi decennale del duo, che tra il 2006 e il 2015 ci ha regalato tre album ufficiali [&hellip"
keywords: ""
date: 2017-12-21T00:00:00.000+01:00
author: "Riccardo Primavera"
cover: "/assets/uploads/import.recensioni/regardez-moi.jpg"
pagination:
  enabled: true

---

Per chi scrive, i **Fratelli Quintale** sono stati indubbiamente uno dei progetti più interessanti – e purtroppo sottovalutati – della scena rap italiana degli ultimi anni. Parlare di “ultimi anni”, in effetti, non rende però merito alla carriera quasi decennale del duo, che tra il 2006 e il 2015 ci ha regalato tre album ufficiali e tre mixtape. Prolifici, creativi, dotati di un’identità ben definita e distante dall’archetipo del rapper italiano, soprattutto da quello in voga nella seconda metà degli anni 2000\. Combinavano leggerezza lirica, sonorità in grado di spaziare su più fronti, irriverenza e un grande talento nel saper raccontare la vita adolescenziale, in maniera poco cinematografica, nella quale tanti riuscivano ad immedesimarsi.

L’annuncio che si sarebbero concentrati sulle rispettive carriere soliste mi ha lasciato a metà tra il triste e l’elettrizzato: da un lato si chiudeva una parentesi nella quale **Merio** e **Frah** erano diventati per me una certezza, dall’altra non vedo l’ora di scoprire quali orizzonti avrebbero esplorato. Il primo ad uscire con un album ufficiale è Frah, che dopo alcuni singoli l’ep 2004, pubblica ha recentemente pubblicato **Regardez Moi** per **Undamento**. Un disco vivido, colorato, personale, che si rivela incredibilmente scorrevole all’ascolto e altrettanto carico di emozioni: il disco ci consegna un Frah cresciuto, maturato, che però sotto sotto rimane sempre lo stesso.

A scanso di equivoci, Regardez Moi non è un progetto di acuta introspezione o intricate elucubrazioni sul senso della vita: la maturità raggiunta dall’artista è quella post adolescenziale. Dal disco si percepisce un cambiamento di approccio alla narrazione, più pragmatica per certi versi, concentrando il racconto su episodi di vita quotidiana – anche piccoli e apparentemente insignificante, come il fare la spesa o uscire a bere qualcosa. Frah riesce a non esagerare nell’enfatizzare quel pizzico di poesia intrinseco nella vita di tutti i giorni: ci ride, ci scherza su, a volte si lascia andare in qualche riflessione, altre semplicemente parla direttamente a chiunque viva una vita simile. Neodiplomati, universitari, neolaureati: Regardez Moi è un disco giovane che parla ai giovani, in maniera semplice – il che non significa banale – cercando spesso di risaltare il lato luminoso degli eventi che costellano la nostra vita.

A tutto questo si aggiunge la componente emotiva, da sempre un perno della produzione musicale dell’artista – sia con Merio che da solista. Il vero talento di Frah è quello di riuscirne a parlare tenendo fuori il melodramma, l’eccessiva malinconia, la rabbia per la fine di una relazione o la disperazione che accompagna il periodo post-rottura. La stessa semplicità con cui racconta il quotidiano la ritroviamo quando inserisce sentimenti e relazioni nella stessa cornice, rendendoli a fasi alterne protagonisti ed elementi di sfondo. Non parla di una vita in funzione dell’amore, ma dell’amore come componente fondamentale della vita: una differenza apparentemente sottile, quasi sfumata, che però durante l’ascolto di Regardez Moi sembra quasi lapalissiana. Le storie finiscono, le amicizie cambiano, la vita ci mette i bastoni tra le ruote; eppure i sogni non ci abbandonano, dalle botte ci si rialza, le lacrime – delle quali parla raramente , ma che sono implicite – si trasformano in sorrisi. L’eccellente lavoro svolto da **Ceri** – unico produttore del disco – produce 10 produzioni tra loro diverse eppure unite da un filo rosso: la capacità di creare il frame perfetto, dal punto di vista delle atmosfere, per il cantato di Frah. “Cantato” perché in effetti Regardez Moi non è un disco rap: la scrittura di Frah rimane indissolubilmente legata a questa matrice, ma nel disco spazia molto a livello metrico, vocale e sonoro. Il disco strizza l’occhio al pop e all’indie, trascendendo però la singola “etichettatura” musicale: per quanto mi riguarda, tutt’altro che un problema.

Che sia in versione “playboy universitario” in _Sì,ah_, esploratore urbano in _Nei treni la notte_ oppure inguaribile romanticone in _Hai visto mai_, Frah si conferma sempre se stesso: che poi ad ascoltare il disco nella sua interezza, qualcuno si rivedrà in questo ritratto. E forse finalmente si renderà conto che non c’è niente di male nell’essere così, un po’ sognatori e un po’ sbadati, masempre col sorriso sulle labbra; anche quando in cielo non si vede l’arcobaleno, ma solo il fumo delle fabbriche (semicit.).