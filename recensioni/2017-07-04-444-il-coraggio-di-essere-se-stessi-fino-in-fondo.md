---
layout: recensioni
category: Recensioni
banner: "/assets/uploads/import.recensioni/blue-ivy.jpg"
title: "4:44: il coraggio di essere se stessi fino in fondo"
excerpt: "In un periodo in cui distonie, batterie storte, voci pesantemente effettate, produzioni asettiche e ritmiche in slow motion vanno per la maggiore, pubblicare un album come 4:44 è un atto di coraggio. Il coraggio di essere se stessi, di non voler essere attuali a tutti i costi, di dettare le mode anziché subirle. Il coraggio [&hellip"
quote: ""
description: "In un periodo in cui distonie, batterie storte, voci pesantemente effettate, produzioni asettiche e ritmiche in slow motion vanno per la maggiore, pubblicare un album come 4:44 è un atto di coraggio. Il coraggio di essere se stessi, di non voler essere attuali a tutti i costi, di dettare le mode anziché subirle. Il coraggio [&hellip"
keywords: ""
date: 2017-07-04T00:00:00.000+01:00
author: "Marta Blumi Tripodi"
cover: "/assets/uploads/import.recensioni/blue-ivy.jpg"
pagination:
  enabled: true

---

In un periodo in cui distonie, batterie storte, voci pesantemente effettate, produzioni asettiche e ritmiche in slow motion vanno per la maggiore, pubblicare un album come _4:44_ **è un atto di coraggio**. Il coraggio di essere se stessi, di non voler essere attuali a tutti i costi, di dettare le mode anziché subirle. Il coraggio di conoscere quello che sai fare bene e di farlo al meglio. Facile essere coraggiosi se si è saldamente ai vertici di un’industria miliardaria da vent’anni, direte voi. E invece è esattamente il contrario: **_the highest you get, the hardest the fall_** (più in alto sali, più dura sarà la caduta), come si suol dire. Mettersi a nudo, sia dal punto di vista del suono che da quello delle liriche, non è assolutamente scontato quando si gioca il campionato ai livelli di Jigga. Vedi il caso di Kanye, che nell’ansia costante di rinnovarsi e di dimostrare di essere sempre venti passi avanti agli altri ha perso il suo tocco magico, allontanandosi a forza dalla cifra stilistica che lo aveva reso un maestro. La tentazione di fare come Ye è fortissima per tutti: **un plauso a Jay-Z per aver resistito**.

Come hanno detto quasi tutti i commentatori, _4:44_ è un album estremamente personale. **Non è la risposta a _Lemonade_ di Beyoncé**, però; lo scopo non è quello di lavare i panni sporchi in pubblico. Piuttosto, è il racconto di un uomo di quasi cinquant’anni (ebbene sì, signore e signori, li compirà nel 2019) che forse per la prima volta in assoluto ammette le proprie fragilità senza retorica o doppi fini. Il messaggio di fondo dell’intero disco sembra essere “**Cercate di imparare dalla mia storia”**. Non solo per non ripetere i suoi errori, ma anche perché i suoi successi siano d’esempio ad altri. Ci sono interi brani, come _The story of O.J_., che contengono istruzioni dettagliate su come non farsi fregare se si è giovani, neri e ambiziosi: non spendere tutti i soldi degli anticipi discografici, reinvestire i proventi in beni sicuri come l’arte e gli immobili… La controversa figura di **O.J. Simpson** (un nero atipico, che non frequentava altri neri e non era visto come un qualsiasi nero grazie ai suoi trionfi sportivi) è una metafora perfetta per spiegare le dinamiche di un’America sempre più schiacciata dalla questione razziale.

In generale, **l’importanza di supportare business gestiti da afroamericani** e di combattere il razzismo nel mondo degli affari e dell’entertainment viene sottolineata continuamente: vedi il caso di _Moonlight_, che prende il titolo dal film “all black” che ha vinto l’Oscar l’anno scorso passando però totalmente in sordina per colpa del grande successo del momento, _La La Land_. Molti altri brani si soffermano **più sul business che sulle questioni personali**, tra cui _Family Feud_, l’unico che vede la partecipazione di Beyoncé (e sì, in cui si cita la famosa [**_Becky with good hair_ di _Lemonade_**](http://www.vanityfair.com/culture/2016/04/rachel-roy-beyonce-jay-z-lemonade-becky-with-the-good-hair-solange-elevator)) e _Caught Their Eyes_, che tra le altre cose racconta la **diatriba tra gli eredi di Prince e Jigga**. Prima di morire, infatti, pare che Prince avesse deciso di affidare l’intero suo catalogo a Tidal per lo streaming esclusivo, ma gli eredi hanno impugnato questa decisione e hanno fatto causa a Jigga e soci (oltre a speculare in numerosi altri modi, tra cui aprire la casa di Prince per giri turistici a pagamento, a poche settimane dalla sua scomparsa), da qui un dissing ai diretti interessati e al loro avvocato, Londen McMillan. Le industrie di famiglia, tra cui appunto **Tidal** e lo champagne **Ace of Spades**, vengono citate spesso e volentieri nell’arco di tutto l’album. (_continua dopo l’immagine_)

Naturalmente, però, gli aspetti che colpiscono di più sono quelli che riguardano la sfera personale di Jigga. Da _Fuck Jay-Z_, in cui elenca **tutti suoi i fallimenti e gli struggle** (i tradimenti, [**la lite pubblica con sua cognata**](https://hotmc.com/nuove-rivelazioni-sulla-rissa-jay-z-vs-solange-in-ascensore/), la volta che sparò al fratello o accoltellò un amico, la fine dell’amicizia con Kanye) fino alla monumentale title track _4:44_, questa sì davvero sulla vita coniugale di Bey-Z. Di un’onestà disarmante soprattutto nei confronti dei figli: _My heart breaks for the day I had to explain my mistakes/ And the mask goes away, and Santa Claus is fake_ (il mio cuore si spezza all’idea di quando dovrò spiegare loro i miei errori/ e la maschera cadrà, e Babbo Natale sarà una finta). Impossibile non citare anche _Smile_, che racconta con grande delicatezza **la storia della madre Gloria**, che solo in tarda età ha avuto il coraggio di ammettere di essere lesbica: _Cried tears of joy when you fell in love/ Don’t matter to me if it’s a him or her_ (ho pianto lacrime di gioia quando ti sei innamorata, non mi importa se è un lui o una lei). Grandissima prova anche in _Marcy Me,_ dedicata alla sua infanzia nei Marcy Projects, e naturalmente nella struggente _Legacy_, che si apre con la voce di sua figlia Blue Ivy: _Daddy, what’s a will?_ (papà, cos’è un testamento?).

In conclusione, anche se _4:44_ dovesse rivelarsi un album “minore” rispetto a capolavori assoluti come _Reasonable Doubt_ o _The Blueprint_ – cosa possibilissima, perché arrivare a quei livelli di perfezione non è semplice – **resterebbe comunque un disco incredibile,** scritto benissimo e **magistralmente orchestrato** da quel genio di No I.D. Che, tanto per riallacciarci a quello che dicevamo prima, con l’incredibile carica di soul e campioni che ha infuso a tutto il lavoro (da Nina Simone ai Fugees, da [**Hannah Williams & the Affirmations**](https://hotmc.com/quattro-chiacchiere-con-hannah-williams-la-voce-dietro-444-di-jay-z/) a Donny Hathaway) non ci fa affatto rimpiangere il vecchio Kanye. Standing ovation per tutti.