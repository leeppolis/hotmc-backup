---
layout: interviste
category: Interviste
banner: "/assets/uploads/import/hiphopanorama-Johnny-Marsiglia-Con-Big-Joe-raccontiamo-l-orgoglio-del-rap-siciliano_h_partb.jpeg"
title: "Johnny Marsiglia e Big Joe: l’intervista"
excerpt: "Una delle differenze fondamentali tra il rock e il rap è questa: un sacco di rock band si formano perché i membri spaccano, ma non sono necessariamente amici (vedi ad esempio i Rolling Stones, che si detestano cordialmente da cinquant’anni). Nel rap, invece, è difficilissimo trovare un gruppo in cui i membri non solo non…"
quote: ""
description: "Una delle differenze fondamentali tra il rock e il rap è questa: un sacco di rock band si formano perché i membri spaccano, ma non sono necessariamente amici (vedi ad esempio i Rolling Stones, che si detestano cordialmente da cinquant’anni). Nel rap, invece, è difficilissimo trovare un gruppo in cui i membri non solo non…"
keywords: ""
date: 2012-11-05T00:00:00.000+01:00
author: "Marta Blumi Tripodi"
cover: "/assets/uploads/import/hiphopanorama-Johnny-Marsiglia-Con-Big-Joe-raccontiamo-l-orgoglio-del-rap-siciliano_h_partb.jpeg"
pagination:
  enabled: true

---

**Una delle differenze fondamentali tra il rock e il rap è questa: un sacco di rock band si formano perché i membri spaccano, ma non sono necessariamente amici (vedi ad esempio i Rolling Stones, che si detestano cordialmente da cinquant’anni). Nel rap, invece, è difficilissimo trovare un gruppo in cui i membri non solo non vadano d’accordo, ma non siano amici per la pelle. E’ il caso di Johnny Marsiglia e Big Joe, la cui sintonia è davvero incredibile: sono sulla stessa lunghezza d’onda in tutto e per tutto, si leggono nel pensiero, l’uno completa la frase dell’altro. E i risultati si vedono: il loro album, _Orgoglio_, se non per stile sicuramente per spirito ricorda tanto i primi Gangstarr, quella perfetta fusione tra beat e strofa che, oltre ad esaltarti dal punto di vista musicale, ti mette allegria dal punto di vista umano. Abbiamo incontrato questi due giovani virgulti palermitani in trasferta a Milano, e questo è il risultato della nostra chiacchierata.**

**Blumi: Prima di tutto: perché il titolo _Orgoglio_?**

**Johnny Marsiglia:** L’orgoglio è una delle caratteristiche tipiche dei siciliani, innanzitutto. Inoltre, siamo molto orgogliosi di ciò che abbiamo realizzato finora.

**Big Joe:** Ma anche della nostra famiglia, dei nostri amici, della nostra città.

**B: Restando in tema, qual è la traccia di cui andate più orgogliosi?**

**J.M.:** Forse proprio _Orgoglio_, un po’ perché il beat è epico, con un campione bellissimo…

**B.J.:** Grazie, amico! (_ride_)

**J.M.:** … E poi perché racconta la storia di Big Joe, di un periodo particolare della sua vita. Visto che, oltre a lavorare insieme, siamo molto uniti anche sul piano personale, è stato bello condividere questo brano.

**B: È evidente che voi due siate molto vicini. Però a molti non è ben chiaro, anche per via del fatto che il disco esce a nome “Johnny Marsiglia e Big Joe”, se effettivamente dobbiamo considerarvi un gruppo a tutti gli effetti, o due persone che hanno lavorato insieme a quest’album, ma proseguiranno la propria carriera su strade separate…**

**J.M.:** Io ci tenevo che il disco uscisse con il nome di Big Joe bene evidente sulla copertina perché tutti i beat sono prodotti da lui. Non abbiamo dato un vero e proprio nome al duo, ma siamo un duo a tutti gli effetti: abbiamo sempre lavorato insieme e intendiamo continuare a farlo.

**B.J.:** Ormai siamo un gruppo, anche senza avere un nome collettivo.

**B: Cosa ne è stato del progetto Killa Soul, invece?**

**J.M.:** Killa Soul, oltre a noi due, include anche Louis Dee, un altro rapper di Palermo. Quando ci troviamo tutti e tre in studio riusciamo a portare avanti il progetto, infatti abbiamo anche prodotto un EP, intitolato proprio _Killa Soul EP_, che si trova su www.gotaste.it.

**B.J.:** Un lavoro breve ma intenso: cinque giorni di registrazione, cinque pezzi!

**J.M.:** E’ un progetto parallelo che vogliamo portare avanti, insomma, ma dipende soprattutto dal riuscire a ritrovarsi tutti e tre nello stesso posto: io vivo a Varese, Joe a breve ha intenzione di trasferirsi al nord mentre Louis Dee è sempre a Palermo. Finora non abbiamo fatto nessuna uscita ufficiale come Killa Soul proprio per una questione di organizzazione. Se mai riusciremo a incastrare tutte le nostre esigenze, lo faremo senz’altro.

**B: Parlando della scena di casa vostra, al di fuori della vostra regione in generale non si conosce tantissimo. Recentemente è uscito The grow tape, un mixtape che include più di 50 artisti hip hop siciliani, tra cui voi…**

**J.M.:** È una scena molto viva e ci sono moltissimi artisti nuovi e giovani che stanno emergendo proprio adesso. Ad esempio, a noi piacciono tantissimo Ghisa e Barile (tra l’altro, Barile ha anche vinto il contest del sito Uno-Due, recentemente). Il talento, però, nei nostri rapper c’è sempre stato, fin da quando io ero ragazzino. Il problema, come al solito, è soprattutto ritagliarsi lo spazio necessario a farsi ascoltare in tutta Italia.

**B: Oltre ad essere un’isola, in effetti, la Sicilia è la regione più estesa d’Italia, quindi immagino che anche spostarsi da una città all’altra per concerti e jam sia abbastanza complicato…**

**J.M.:** Assolutamente, spostarsi da Palermo a Catania per una jam può diventare un’avventura! (_ride_) Però credo anche che essere un po’ isolati da centri nevralgici dell’hip hop come Milano e Roma sia stato anche un bene.

**B.J.:** Ci ha permesso di crearci un sound personale, che è la cosa di cui siamo più fieri. I nostri riferimenti sono un po’ più internazionali, per forza di cose.  
**B: Chi, ad esempio?**

**J.M.:** Dai classici Gangstarr, Nas, Jay-Z, A Tribe Called Quest…

**B.J.:** Fino alla scena di Detroit, che è la nostra più grande influenza: J Dilla, gli Slum Village e tutti gli altri.

**J.M.:** E ultimamente siamo innamorati di T.D.E., il collettivo di Kendrick Lamar. Ci sta mandando proprio ai pazzi. Dr Dre, The Game e l’intera west coast pensano che lui sia il futuro, e un motivo c’è.

**B.J.:** È una specie di alieno planato da Compton con un sound che non c’entra assolutamente nulla con nient’altro. E anche la gente che gira con lui è al suo stesso livello. Allucinante.

**B: Voi due siete molto giovani, ma vi siete sempre associati ad artisti molto più “maturi”. In questi giorni si parla molto di old school e new school: come la pensate a riguardo?**

**J.M.:** Tendenzialmente cerchiamo di farci i fatti nostri, come ci hanno insegnato a Palermo… (_sghignazzano entrambi, ndr_) Scherzi a parte, noi rispettiamo tantissimo quello che c’è stato negli anni ’90: è un periodo in cui sono successe grandi cose, abbiamo solo da imparare. Dire che si trattava solo di tentativi ovviamente non ha senso. Certo, a livello di prodotto finito la qualità non era certo quella che si può raggiungere oggi con le nuove tecnologie, ma a parte questo è stato un momento magico. Più di questo non mi sento di dire! (_ride_)

**B.J.:** Gli anni ’90 hanno sicuramente gettato le basi per tutto quello che c’è adesso.

**B: Ma secondo voi esiste davvero questa enorme spaccatura tra come pensavano l’hip hop negli anni ’90 e come invece lo vedono i ragazzini che cominciano ad ascoltarlo adesso?**

**J.M.:** Le differenze sono più che altro pratiche. È più facile reperire il materiale, c’è più pubblico… Una volta, comunque, la percezione dell’hip hop come cultura era molto più viva. Oggi è soprattutto un fenomeno di massa: magari il fan del rap di oggi conosce solo i gruppi che passano in radio, ma non ha idea di quello che è venuto prima e non gli interessa neanche.

**B.J.:** Quando ho iniziato io ad ascoltare rap, da ragazzino, ero curiosissimo di sapere come aveva fatto quel genere musicale ad arrivare fino a lì. A quelli di oggi, invece, non sembra interessare granché.

**B: Domanda da un milione di euro: se foste dei discografici e aveste, appunto, un milione da investire in un progetto hip hop italiano, su cosa puntereste?**

**J.M.:** Naturalmente cercheremmo di spingere il rap più genuino, quello che piace a noi.

**B.J.:** Genuino ma, allo stesso tempo, anche fresco.

**J.M.:** Purtroppo, però, è il pubblico che decide cosa vuole o non vuole ascoltare. Infatti non mi ci vedo per niente nei panni del discografico, finiremmo falliti dopo cinque minuti! (_ride_)

**B: Beh, proviamoci lo stesso, tanto il milione di euro è virtuale…**

**J.M.:** Uno che meriterebbe tantissimo e che forse negli anni è stato un po’ sottovalutato è Jack The Smoker. Come rapper a me piace davvero molto: riesce sia a trasmettere dei messaggi toccanti che a catapultarti immediatamente in un’atmosfera da live grezzo e genuino. Credo che abbiamo parecchio in comune.

**B: Johnny, in un pezzo dici che il tuo street name è il nome della tua famiglia, e in effetti Marsiglia è il tuo vero cognome. Come mai questa scelta un po’ controcorrente, soprattutto in Italia?**

**J.M.:** All’inizio, attorno al 2007, mi facevo chiamare Johnny Killa, nome con cui ho anche pubblicato l’EP in free download _Radiografie_. A un certo punto ho deciso di cambiarlo, soprattutto perché mi ero trasferito da poco in provincia di Varese e sentivo un po’ di nostalgia di casa. Ho scritto quella rima di getto e poi ho pensato, perché no? Marsiglia potrebbe diventare davvero il mio street name.

**B.J.:** Oltretutto hai la fortuna di avere un cognome così stiloso…

**J.M.:** In effetti Johnny Marsiglia suona molto meglio di Johnny Killa. Di Killa ce ne sono già troppi, in giro. C’è un’invasione di Killa, peggio che nel Wu-Tang Clan!

**B.J.:** Che punchline! Devi assolutamente usarla! (_ridiamo tutti, ndr_)

**B: Joe, tu sei un producer ma esiste un mixtape che contiene anche un tuo ritornello rappato _(il mixtape è_ Love is love _e la traccia è_ Nuovo, _di cui aveva anche prodotto il beat, ndr_). Hai in previsione altri esperimenti simili, in futuro?**

**B.J.:** In futuro mi piacerebbe provare a fare qualche strofa, sì.

**J.M.:** In realtà Joe è un rapper bravissimo, oltre che un beatmaker bravissimo, solo che a fare bene entrambe le cose rischiava di offuscarmi un po’, quindi abbiamo deciso che era meglio se faceva solo il produttore… (_ride_)

**B.J.:** Beh, è un po’ il contrario, con un socio valido come Johnny non avrebbe molto senso per me rappare. (_ride mentre Johnny mima una sviolinata, ndr_) Comunque, dovendo fare già il producer, non mi avanza molto tempo libero. Però sicuramente ci riproverò, quando capiterà l’occasione.

**B: Cambiando argomento, anche se questo è il vostro primo album ufficiale, siete già in circolazione da diversi anni…**

**J.M.:** Il nostro approccio alla musica è sempre stato molto naturale: anche questo disco lo abbiamo realizzato in maniera davvero spontanea, non abbiamo aspettato che si creasse hype attorno al nostro progetto. Lo facciamo soprattutto perché ci piace stare in studio e registrare. Col tempo abbiamo notato che poco a poco la gente cominciava a entrare nel nostro viaggio, e di questo siamo molto contenti.  
**B: Qual è stato il momento in cui vi siete effettivamente resi conto che qualcosa si stava muovendo nella giusta direzione?**

**J.M.:** Diciamo che è stato tutto molto graduale, ma qualche momento molto intenso c’è stato. Ad esempio ieri: eravamo ospiti a Deejay Tv e lì abbiamo conosciuto Alioscia dei Casino Royale, che ci ha detto che Dee’mo gli aveva fatto vedere il nostro video e che gli era piaciuto tantissimo. Sono stati praticamente due pugni nelle costole: “Il vostro video è molto bello” – gancio destro che ti risucchia l’aria dai polmoni -“Me l’ha passato Dee’mo” – gancio sinistro che finisce di spezzarti il fiato! (_ridono entrambi, ndr_) Sono sempre grandi soddisfazioni: come quando Ensi si dichiara entusiasta, Chief dice che è un tuo fan, Shocca fa i complimenti a Joe per le sue produzioni… Noi quasi stentiamo a crederci ogni volta, è tutto troppo bello per essere vero! Sono le gratificazioni che preferiamo, queste, e infatti in una rima dico proprio “Preferisco il consenso di un artista che rispetto/ che 600 finti fan con il New Era e lo zainetto”. Per me è davvero così.

**B: Parlando di altri artisti, ci raccontate qualcosa del collettivo Gotaste, di cui siete parte?**

**B.J.:** È soprattutto un gruppo di amici di Palermo che amano girare insieme, prima ancora che una crew.

**J.M.:** Inizialmente ha preso il nome da una fanzine di writing siciliana. Pian piano Gotaste è diventato anche un sito, una piattaforma tramite cui possiamo condividere la nostra musica. È ancora molto attivo, grazie ad artisti come Louis Dee, Bras, Tony Madonia e tanti altri. Con il tempo molti di noi si sono trasferiti e hanno lasciato Palermo, quindi è più difficile vedersi faccia a faccia, ma restiamo comunque molto uniti. Ogni anno, ad esempio, organizziamo il Gotaste Party, che è un appuntamento fisso per gli amanti dell’hip hop in Sicilia.

**B: Ho letto e guardato molte interviste che vi hanno fatto ultimamente, e non ho potuto fare a meno di constatare che vi chiedono tutti più o meno sempre le stesse cose. C’è qualcosa che finora nessuno vi ha domandato e che invece speravate risaltasse di più nel disco?**

**B.J.:** Ad esempio, non molti si sono accorti del fatto che alcuni pezzi si chiudono con un piccolo outro strumentale da una trentina di secondi.

**J.M.:** In effetti è una cosa che è passata un po’ inosservata e i pochi che se ne sono accorti sono stati abbastanza critici nei confronti di questa scelta, ma secondo noi era la cosa giusta da fare: il disco è a nome Johnny Marsiglia e Big Joe, quindi bisogna garantire la giusta presenza di entrambi i componenti del gruppo.

**B: In questi giorni escono le nomination per gli Mtv Hip Hop Awards, già ampiamente criticate. Se doveste essere voi a scegliere i candidati ai vari premi, a chi li assegnereste?**

**J.M.:** Già il fatto di avere visto Ghemon e Kiave tra i nominati per me è stato davvero sorprendente, anche se la categoria di Ghemon, Best New Artist, non è granché azzeccata.

**B.J.:** La situazione purtroppo è questa, non ci meravigliamo neanche: ormai contano più i numeri che tutto il resto.

**J.M.:** Se dovessi decidere io i vincitori, comunque, penso che sarebbero questi. Best Live, sicuramente Salmo: ho avuto occasione di vederlo dal vivo e mi ha impressionato. Ma forse il premio lo meriterebbe anche E-Green. Best New Artist sarebbe difficile, perché ci sono davvero tanti ragazzi nuovi e bravissimi in circolazione. Aggiungeremmo anche una categoria: Best Producer. Best New Album, a questo punto diciamo che siamo di parte e facciamo vincere noi… (_ride_)

**B: Per curiosità, cosa fate nella vita, oltre a fare musica?**

**J.M.:** Io lavoro in una ditta che si occupa di forniture industriali.

**B.J.:** Io gestisco un ristorante di specialità tipiche siciliane insieme a mio padre.

**J.M.:** Fanno arancini, spitini (_spiedini, ndr_), sfinciuni (_una specie di pizza, ndr_), crocché, vrocculi a’ pastetta (_broccoli in pastella, ndr_)… Ti sfidiamo a tradurli tutti, se ci riesci! (_ridono_)

**B: Progetti futuri?**

**J.M.:** Sicuramente un nuovo album targato Johnny Marsiglia e Big Joe, anche se lui sta terminando di lavorare al disco con Louis Dee. Entrambi stiamo facendo vari featuring in giro, ma la cosa che ci preme di più è soprattutto metterci all’opera sul nostro nuovo progetto. Non ti nascondo che ho un po’ d’ansia, è come se dovessimo confermare le promesse che abbiamo fatto con _Orgoglio_.

**B.J.:** Infatti, per ragionarci e lavorarci meglio, sto per trasferirmi al nord.