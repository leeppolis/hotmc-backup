---
layout: interviste
category: Interviste
banner: "/assets/uploads/import/frankie_hi_nrg1-2_480x500_scaled_cropp.jpg"
title: "Frankie Hi-NRG MC: quattro chiacchiere su Sanremo e tutto il resto"
excerpt: "Approfittando della nostra trasferta sanremese abbiamo scambiato due battute con Frankie Hi-NRG rispetto alla sua partecipazione al festival (è in gara con il brano Pedala, che anticipa l’album Esseri umani in uscita domani, 20 febbraio) e alle questioni emerse durante la diretta di ieri sera: in particolare le più calde e dibattute, ovvero la definizione…"
quote: ""
description: "Approfittando della nostra trasferta sanremese abbiamo scambiato due battute con Frankie Hi-NRG rispetto alla sua partecipazione al festival (è in gara con il brano Pedala, che anticipa l’album Esseri umani in uscita domani, 20 febbraio) e alle questioni emerse durante la diretta di ieri sera: in particolare le più calde e dibattute, ovvero la definizione…"
keywords: ""
date: 2014-02-19T00:00:00.000+01:00
author: "Marta Blumi Tripodi"
cover: "/assets/uploads/import/frankie_hi_nrg1-2_480x500_scaled_cropp.jpg"
pagination:
  enabled: true

---

[](https://hotmc.com/frankie-hi-nrg-mc-quattro-chiacchiere-su-sanremo-e-tutto-il-resto/frankie%5Fhi%5Fnrg1-2%5F480x500%5Fscaled%5Fcropp/)

**Approfittando della nostra trasferta sanremese abbiamo scambiato due battute con Frankie Hi-NRG rispetto alla sua partecipazione al festival (è in gara con il brano Pedala, che anticipa l’album _Esseri umani_ in uscita domani, 20 febbraio) e alle questioni emerse durante la diretta di ieri sera: in particolare le più calde e dibattute, ovvero la definizione data da Fazio di “padre dell’hip hop italiano” e il (probabile) campionamento di Tenor Saw. Ecco cosa ci ha risposto.**

  
**Blumi: Prima domanda d’obbligo: com’è andata ieri sera? È passata la canzone in cui speravi?**

**Frankie Hi-NRG:** Quando si è trattato di proporre le mie canzoni alla commissione ho consegnato l’intero album, e hanno scelto loro. Fornendo la tracklist avevo messo un asterisco a fianco a _Un uomo è vivo_, a cui ero particolarmente affezionato e che in effetti hanno scelto, ma che non è stata premiata dal televoto: probabilmente l’esecuzione non è stata proprio al meglio delle mie possibilità, ieri sera. È un pezzo che deve essere ascoltato a lungo, oltretutto. Comunque, per quanto mi riguarda, l’importante è che sia passata una mia canzone.

**B: si erano presentati diversi altri rapper alle selezioni di quest’anno, soprattutto nella categoria campioni, ma a parte te e Rocco Hunt sono stati scartati tutti. Chi ci avresti visto bene, su questo palco così complicato per chi fa hip hop?**

**F:** Non saprei: non riesco a metterci delle persone, devo metterci delle canzoni. Qualunque bella canzone ci sta bene, per quanto mi riguarda.

**B: Una domanda che è sorta spontanea tra gli ascoltatori di hip hop: ieri sera Fazio ti ha presentato come “Il padre dell’hip hop italiano”. Ti riconosci in questa definizione?**

**F:** Assolutamente no. Non potrei mai rispecchiarmici, non sono neppure il pronipote dell’hip hop italiano! Il padre è qualcuno che sta all’origine, e senz’altro io non ero lì all’epoca. O meglio, c’ero, ma negli anni ’80 ero completamente solo, non conoscevo nessuno, vivevo l’hip hop nel mio isolamento a Caserta: solo verso la fine del decennio ho conosciuto altre persone che avevano la stessa passione, da cui ho imparato tanto. I padri dell’hip hop italiano sono gente del calibro di dj Gruff, Iceone, The Next One, Dee’mo… Io sono arrivato dopo, e loro mi hanno insegnato tante cose che spero di riuscire ad applicare e trasmettere a modo mio.

**B: In sostanza tu ti senti ancora parte della scena hip hop italiana?**

**F:** Non mi sento parte della scena, ma l’hip hop è senz’altro ancora un universo di riferimento per me, nel quale mi piace transitare con una certa frequenza. Se qualcuno pensa che io stia rubando il posto a qualcun altro, però, mi sposto, eh! Non c’è problema! (_ride_)

**B: Un’altra domanda legata alla diretta di ieri sera: in molti hanno notato che _Pedala_ contiene parti di un riddim di Tenor Saw…**

**F:** E certo, c’è il campione di _Golden hen_ di Tenor Saw! Mi sembrava una cosa talmente evidente che non mi sembrava ci fosse bisogno di spiegarla. Infatti mi sono molto stupito leggendo su Twitter e Facebook dei commenti che gridavano al plagio. Non mi sembra di essere il primo che campiona qualcosa…

**B: Forse lo hanno considerato strano perché è probabilmente la prima volta di un sample a Sanremo, visto anche il regolamento molto severo sull’originalità delle canzoni…**

**F:** Non mi sembra un grande scandalo che ci sia un campione! Anzi, possiamo dire che in una sola canzone ci sono due campioni: io e Tenor Saw! (_si riferisce al fatto che la categoria un tempo conosciuta come Big quest’anno si chiama proprio Campioni, ndr_)

**B: Progetti futuri?**

**F:** Continuerò la promozione di _Esseri umani_ anche con una tournée, come prevede la tradizionale liturgia discografica. Sono particolarmente contento perché mi sto presentando da indipendente, arrivando con le mie gambe all’esperienza di Sanremo e assemblando una squadra che in oltre vent’anni di carriera ho conosciuto e arruolato progressivamente.

**B: C’è qualcosa che non ti ho chiesto e che ci tenevi a dire?**

**F:** Ci tengo a dire che in questo disco non ho messo canzoni brutte. È un breve LP che contiene il meglio di quello che siamo riusciti a fare in questo anno e mezzo di lavoro.