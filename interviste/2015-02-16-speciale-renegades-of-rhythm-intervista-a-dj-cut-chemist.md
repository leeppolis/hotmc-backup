---
layout: interviste
category: Interviste
banner: "/assets/uploads/import/shadow-cut-chemist.jpg"
title: "Speciale Renegades of Rhythm: intervista a dj Cut Chemist"
excerpt: "Immaginatevi due dei più eclettici e innovativi dj del panorama hip hop che uniscono le forze per rendere onore al fondatore stesso di questa cultura: non è un sogno, ma una clamorosa realtà. A renderla tale sono stati dj Shadow e Cut Chemist, che hanno fondato il supergruppo Renegades of Rhythm e ora girano il mondo portando in…"
quote: ""
description: "Immaginatevi due dei più eclettici e innovativi dj del panorama hip hop che uniscono le forze per rendere onore al fondatore stesso di questa cultura: non è un sogno, ma una clamorosa realtà. A renderla tale sono stati dj Shadow e Cut Chemist, che hanno fondato il supergruppo Renegades of Rhythm e ora girano il mondo portando in…"
keywords: ""
date: 2015-02-16T00:00:00.000+01:00
author: "Marta Blumi Tripodi"
cover: "/assets/uploads/import/shadow-cut-chemist.jpg"
pagination:
  enabled: true

---

[](https://hotmc.com/wp-content/uploads/2015/01/shadow-cut-chemist.jpg)

**Immaginatevi due dei più eclettici e innovativi dj del panorama hip hop che uniscono le forze per rendere onore al fondatore stesso di questa cultura: non è un sogno, ma una clamorosa realtà. A renderla tale sono stati dj Shadow e Cut Chemist, che hanno fondato il supergruppo Renegades of Rhythm e ora girano il mondo portando in giro uno spettacolo che è un omaggio alla figura e al lavoro di Afrika Bambaataa. Per una volta, per vedere tutto questo dal vivo non è necessaria una trasferta in qualche capitale europea di serie A, ma è sufficiente essere a Milano mercoledì prossimo, il 18 febbraio: Elita, infatti, ha deciso di portarceli a domicilio per un warm up del [Design Week Festival](http://www.designweekfestival.com/ "http://www.designweekfestival.com/"). Abbiamo approfittato dell’occasione per scambiare quattro chiacchiere al telefono con Cut Chemist per farci raccontare quello che dobbiamo aspettarci.** 
  
**Blumi: Com’è nato il progetto Renegades of Rhythm?**

**Cut Chemist:** Conosco dj Shadow da diverso tempo: l’idea di questo progetto è nata quando Afrika Baambaataa ha donato la sua collezione di dischi alla Cornell University. Uno dei curatori della donazione ci chiese se potevamo creare un mixato a partire da questi vinili: noi abbiamo immediatamente risposto di sì, ma non ci siamo limitati a questo, tant’è che abbiamo deciso di trasformare quell’avventura anche in un tour. E così eccoci qui!

**B: Sostanzialmente cosa vedremo nel corso del vostro concerto?**

**C.C.:** Abbiamo sei giradischi e usiamo solo vinili, tutti parte di una collezione storica appartenuta al dj che ha dato vita alla cultura e alla musica hip hop. È un onore, per noi, suonare quei dischi, e grazie anche ai visual d’impatto è anche uno spettacolo molto divertente a cui assistere, soprattutto per i fan dell’hip hop, ma non solo. Noi senz’altro ci divertiamo sempre molto, sul palco.

**B: È mai capitato che Afrika Bambaataa assistesse a uno dei vostri show?**

**C.C.:** Sì, è venuto a vederci a New York e il nostro dj set gli è piaciuto moltissimo. Cosa che ci ha reso davvero felici, ovviamente.

**B: Sul tuo profilo Instagram hai [chiamato a raccolta i b-boy europei,](https://instagram.com/p/y19ZKcNLSQ/ "http://instagram.com/p/y19ZKcNLSQ/") dicendo che vi piacerebbe averli presenti durante il vostro concerto perché in America si formano spesso dei cerchi durante il vostro spettacolo, mentre in Europa non succede di frequente…**

**C.C.:** I b-boy per noi sono molto importanti, perché quando anni fa Afrika Bambaataa chiamò a raccolta la gente per dare vita alla cultura hip hop la danza era una componente fondamentale di questi raduni: i ragazzi delle gang, anziché prendersi a botte, cominciarono a sfidarsi ballando. Insomma, i b-boy sono sempre stati una parte fondamentale del suo progetto e molti dei dischi che suonava hanno ispirato la nascita della breakdance. Ecco perché vorremmo averne molti tra il pubblico.

**B: Ed è vero che ci sono biglietti gratis a disposizione per i b-boy?**

**C.C.:** Sì, certo. Non sono centinaia, ovviamente, però di solito ci sono una ventina di biglietti omaggio riservati a loro. Perché, ce ne sono molti in Italia?

**B: Sono parecchi, sì, molti hanno ottenuto anche dei riconoscimenti internazionali! Penso che verranno in tanti, anche perché è insolito che gli artisti li invitino ai loro concerti: di questi tempi sembra che molti pensino a loro come a una distrazione o una seccatura.**

**C.C.:** Sì, ogni tanto capita, ma credo che finché c’è rispetto reciproco tra noi che siamo sul palco e loro che siamo sotto, tutto va a meraviglia. L’importante è che si ricordino che c’è uno show in corso sul palco… (_ride_)

**B: Tornando ai vinili, mentre sei in tour di solito approfitti per fare un po’ di diggin in the crates?**

**C.C.:** Sì, e penso che lo faremo anche a Milano, visto che ci fermeremo qui un paio di giorni, perciò magari fateci sapere quali sono i negozi di dischi migliori!

**B: Cambiando argomento, tu arrivi da Los Angeles, che con Kendrick Lamar sembra diventata la città in cui più di tutte si gioca il futuro dell’hip hop…**

**C.C.:** Kendrick Lamar, Low End Theory (_non il disco degli ATCQ, evidentemente, ma un collettivo di dj con base a L.A., ndr_), Flying Lotus, l’intera scena del beatmaking californiana: tutti loro contribuiscono a creare qualcosa di nuovo ogni giorno. È da anni che in città questo processo di innovazione va avanti, dai tempi degli N.W.A. passando per i Jurassic 5 e i Pharcyde… Tutti un passo avanti rispetto alle tendenze del momento. Los Angeles è un ottimo posto per fare musica e per trovare l’ispirazione giusta.

**B: Per finire: cosa ti aspetta in futuro?**

**C.C.:** Ho appena finito un album solista, sto guardandomi intorno per trovare l’etichetta giusta per pubblicarlo. L’idea sarebbe quella di farlo uscire all’inizio dell’anno prossimo.

 _18 FEBBRAIO – MAGAZZINI GENERALI_  
_RENEGADES OF RHYTHM: DJ SHADOW & CUT CHEMIST play AFRIKA BAMBAATAA_

_support act:_  
 _DIFFERENZA PARALLELA feat.Painè, Dj Pandaj, TNS_  
 _BASSI MAESTRO e DJ FILO in 45rpm Set – Strictly 7inch Vinyl_