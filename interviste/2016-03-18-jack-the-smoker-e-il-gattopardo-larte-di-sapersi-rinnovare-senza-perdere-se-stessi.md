---
layout: interviste
category: Interviste
banner: "/assets/uploads/import/jack-the-smoker-640x427.jpg"
title: "Jack the Smoker e il Gattopardo: l’arte di sapersi rinnovare senza perdere se stessi"
excerpt: "Ammettiamolo: per chi conosce e segue Jack the Smoker fin dagli albori (anzi, fin da L’alba, passateci il gioco di parole) il primo ascolto di questo album è un piccolo shock. Le sonorità, anche se sono variegate, sono minimali, cupe e contemporanee, non c’è traccia dei campioni soul e ariosi che di solito usa quando…"
quote: ""
description: "Ammettiamolo: per chi conosce e segue Jack the Smoker fin dagli albori (anzi, fin da L’alba, passateci il gioco di parole) il primo ascolto di questo album è un piccolo shock. Le sonorità, anche se sono variegate, sono minimali, cupe e contemporanee, non c’è traccia dei campioni soul e ariosi che di solito usa quando…"
keywords: ""
date: 2016-03-18T00:00:00.000+01:00
author: "Marta Blumi Tripodi"
cover: "/assets/uploads/import/jack-the-smoker-640x427.jpg"
pagination:
  enabled: true

---

Ammettiamolo: per chi conosce e segue Jack the Smoker fin dagli albori (anzi, fin da _L’alba_, passateci il gioco di parole) **il primo ascolto di questo album è un piccolo shock**. Le sonorità, anche se sono variegate, sono minimali, cupe e contemporanee, non c’è traccia dei campioni soul e ariosi che di solito usa quando produce. Parte dell’ironia e della leggerezza che lo contraddistinguevano sono scomparse, per lasciare spazio alla **consapevolezza che stavolta si fa sul serio, si gioca in Champions League**. Una volta superato questo momento di smarrimento, in cui ti chiedi se stai ascoltando il disco giusto o se hai sbagliato rapper, arrivano considerazioni più profonde: tipo che **la grande padronanza del flow è sempre la solita, che la profondità nell’affrontare certi temi rimane una certezza**, che la cura certosina che mette in ogni brano gli ha sicuramente tolto il sonno anche stavolta (“C’è voluto un anno e mezzo di lavoro per arrivare a questo risultato”, ammette lui stesso all’inizio della conferenza stampa). Insomma, è sempre il nostro Jack, anche se in una veste un po’ più insolita.

“**_Jack uccide_ si intitola così per il tipo d’impatto che vorrebbe avere sulla scena**”, spiega il diretto interessato. “È un album aggressivo, diretto, studiato per rendere il più possibile anche nei live”. A lavorarci insieme a lui, in qualità di direttori artistici del progetto, c’erano **dj Slait,** che da sempre rappresenta un’eccellenza di Machete, e **Low Kidd**, un giovane virtuoso della produzione che ha già messo le mani su vari lavori della crew e non solo, facendosi notare per la sua versatilità. Sono tutti consapevoli che **il suono di quest’album non corrisponde all’immagine che i fan di Jack the Smoker avevano di lui fino ad ora**. “Abbiamo sperimentato pezzi diversi, con atmosfere e bpm che variavano da brano a brano. Volevamo dimostrare che sono in grado di fare un disco adulto, con tematiche e sound competitivi: insomma, l’idea era quella di **rinfrescare un po’ il mio catalogo con qualcosa che fosse coerente con il mio percorso, ma che fosse uno step in avanti**” racconta. Oggi è prematuro dirlo – _Jack uccide_ è fuori solo da poche ore e nessuno ha avuto ancora il tempo di ascoltarlo un numero sufficiente di volte per assimilarlo a dovere – ma viene spontaneo chiedersi come reagiranno i suoi fan, quelli che lo hanno sempre visto come un alfiere dell’underground e di un certo tipo di immaginario molto classico. “**La gente in Italia è un po’ refrattaria ai suoni che si avvicinano alla trap** (anche se ormai non ha più senso parlare di trap, perché è già diventata un’altra cosa)” ragiona lui. “E infatti quando è uscito il primo singolo, _666_, che è il brano più vicino a quel mondo lì, molti hanno storto il naso, ma **per me è importante non rimanere immobile e fare cose sempre diverse**. In qualche modo con questo album volevo scuotere i miei vecchi ascoltatori e guadagnarne di nuovi. Anche perché, diciamocelo, molte delle persone che preferivano la mia vecchia musica oggi non comprano più dischi e non vanno più ai concerti: **è la nuova generazione che mantiene vivo il fermento, ormai**”. “E comunque bisogna osare e non pensare alla propria fan-base, perché è impossibile fare felici tutti” chiosa Slait.

Il ragionamento non fa una piega: per guadagnarsi il diritto di lamentarsi della scena hip hop di oggi bisognerebbe anche essere direttamente partecipi delle sue sorti. Se non compri un disco o non vai a un concerto dal 2007, forse non hai neanche gli strumenti in mano per capire cosa sta succedendo. Ma in effetti la riflessione di Jack è più articolata di così: “La mia generazione è piena di gente validissima, che ha fatto la storia, che ha avuto una rilevanza pazzesca. Ma **il pubblico del rap si dimentica facilmente di te: molti della mia generazione non sono riusciti a far affezionare le generazioni nuove**, e oggi non riescono più a trovare il posto che meritano all’interno della scena. Non mi piace essere legato a un’epoca o ad un suono: bisogna saper parlare a tutti, non solo ai propri coetanei”. Anche perché, come giustamente ricorda El Raton, **quello dei giovanissimi non è un pubblico di serie B**: tutti quanti abbiamo avuto quattordici anni, e la musica che ascoltavamo a quell’età ha segnato in maniera indelebile i nostri gusti.

Se da una parte questo è l’album di Jack the Smoker in cui ha investito di più emotivamente e musicalmente, allo stesso tempo è anche il primo album in cui rinuncia ad alcune sue sicurezze: **non ha prodotto nessun beat, ad esempio, e i featuring che storicamente lo accompagnano (Bassi Maestro, Asher Kuno, Bat, Zampa) non ci sono**. “Per quanto io ami molto mettere mano alle strumentali, mi rendo conto che **i miei beat al momento non sono al livello delle produzioni di oggi**, ecco perché ho preferito affidarmi ad altri. Senza contare che il mio mood come beatmaker non era adatto a questo disco” ammette senza problemi, spiegando però che spesso e volentieri ha affiancato Slait e Low Kidd nel decidere cosa fare e come farlo. “Quanto ai featuring, non sempre si riesce. Abbiamo registrato moltissimi pezzi prima di decidere quali sarebbero finiti nella tracklist finale; **con Bassi abbiamo provato a chiudere qualcosa fino all’ultimo, ma alla fine non ce l’abbiamo fatta ad arrivare in tempo**”. In scaletta resta però buona parte della Machete (compresi Nitro e Salmo in forma smagliante) e altri nomi caldi del momento come Gemitaiz, Madman, Noyz Narcos.

Il modo di lavorare della Machete, unico nel suo genere, ha evidentemente influenzato moltissimo l’album. “**Noi non vogliamo artisti fatti con lo stampino” interviene Salmo**, universalmente riconosciuto come autore di uno dei dischi più belli dell’anno. “Ogni membro della Machete deve avere il suo stile e il suo immaginario. Che deve essere suo, e non copiato da americani e francesi. Fare la roba a modo proprio non è difficile, ve lo assicuro, è che quasi nessuno sembra aver voglia di provarci, là fuori. Poi però **c’è talmente tanto materiale che esce che la gente fa per forza una selezione, e a quel punto la qualità emerge**”. È proprio qui che interviene Machete, una macchina da guerra che fornisce gli strumenti più adatti ad ogni suo artista, studia come differenziarlo e renderlo unico e interviene compatta a supportarlo quando è il momento di promuoverlo.

Alla fine del nostro incontro **è impossibile non pensare al Gattopardo: a volte bisogna cambiare tutto per non cambiare niente**. Jack resta una persona innamorata dell’hip hop, che passa il suo tempo libero a fare laboratori di scrittura testi con i ragazzini, che resta saldamente legato all’underground e alla golden age, che pesa le parole al punto che pubblica un album ogni morte di papa, che dà la paga a un buon 90% degli mc italiani in circolazione. **Ha semplicemente aggiornato un po’ la sua forma espressiva, anche per non rischiare di dover smettere di esprimersi in futuro – o peggio, di esprimersi ma di non farsi capire più**. Se la cosa verrà accettata o meno (anche da chi vi scrive, che è una persona che ha superato i trenta e con i nuovi sound fa un po’ fatica) è solo il tempo che ce lo dirà. Anche perché, lo ribadiamo, **un ascolto solo non basta per digerire un cambiamento così netto**. **Ma basta scorrere la tracklist fino in fondo e arrivare a un brano monumentale come _5 momenti top_, che tra l’altro è anche il suo preferito, per fare pace con il mondo** e capire che _Jack uccide_ è un disco all’altezza del grandissimo talento di Jack the Smoker.