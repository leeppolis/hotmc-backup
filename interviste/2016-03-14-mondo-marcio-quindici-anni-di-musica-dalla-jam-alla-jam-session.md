---
layout: interviste
category: Interviste
banner: "/assets/uploads/import/FOTO-1-Copy-640x702.jpg"
title: "Mondo Marcio: quindici anni di musica, dalla jam alla jam session"
excerpt: "Fare musica è uno dei lavori più belli del mondo, e su questo non ci piove. Quando diventa routine, però, capita che anche i musicisti – e ovviamente anche i rapper – si annoino. C’è chi reagisce cercando di negare l’evidenza e continuando sui binari prestabiliti, come se quella sensazione di tedio fosse una specie…"
quote: ""
description: "Fare musica è uno dei lavori più belli del mondo, e su questo non ci piove. Quando diventa routine, però, capita che anche i musicisti – e ovviamente anche i rapper – si annoino. C’è chi reagisce cercando di negare l’evidenza e continuando sui binari prestabiliti, come se quella sensazione di tedio fosse una specie…"
keywords: ""
date: 2016-03-14T00:00:00.000+01:00
author: "Marta Blumi Tripodi"
cover: "/assets/uploads/import/FOTO-1-Copy-640x702.jpg"
pagination:
  enabled: true

---

[](https://hotmc.com/wp-content/uploads/2016/03/FOTO-1-Copy.jpg)

Fare musica è uno dei lavori più belli del mondo, e su questo non ci piove. Quando diventa routine, però, **capita che anche i musicisti – e ovviamente anche i rapper – si annoino.** C’è chi reagisce cercando di negare l’evidenza e continuando sui binari prestabiliti, come se quella sensazione di tedio fosse una specie di allucinazione da ignorare e seppellire in profondità, col risultato di sfornare dischi bruttini e dimenticabili. E c’è chi invece ammette il problema e decide di affrontarlo, provando a mettersi in gioco: Mondo Marcio appartiene alla seconda categoria. “**La ricerca che c’è dietro questo album parte proprio dalla noia**” spiega tranquillamente. “Amo moltissimo il rap, ma ho sempre avuto anche delle forti influenze legate a musica diversa: soul, jazz rock… da ragazzino andavo perfino a pogare ai concerti dei Green Day! Con questo disco sono uscite di più, forse perché ho un’età diversa e mi stufo a rifare all’infinito musica che ho già fatto. **L’ispirazione de _La freschezza del Marcio_ mi arriva dalla musica suonata dal vivo**. Ho lavorato con musicisti non particolarmente famosi, ma molto stimolanti, che avevano voglia di jammare: da queste sessioni di musica suonata sono nati tanti brani davvero efficaci. Per me non era importante trovare un singolo, ma trovare un sound”.

Registrato tra **Londra, New York e Milano**, è un album che, piaccia o non piaccia, senz’altro non suona in linea con una tendenza o una moda del momento: ricco di stimoli, rimandi, intuizioni molto piacevoli, è il manifesto di un artista che è cresciuto e maturato e sa sorprendere e sorprendersi. È evidente fin dal primo ascolto che MM si è divertito parecchio a lavorarci. “Beh, creare qualcosa che sia appagante e che ti fa piacere ascoltare dovrebbe essere il tuo primo scopo, quando fai un disco” sorride lui, ben consapevole che in realtà non è poi così scontato, di questi tempi. “Se sei un artista devi cercare di alzare l’asticella un po’ di più rispetto all’anno precedente, **non puoi approcciarti a ‘sta roba come se fosse un lavoro d’ufficio. Se lo fai, tanto vale smettere**”. Fin da quando era ragazzino, la prima cosa che ti colpiva di Marcio – come lo chiamavano tutti ai tempi, per brevità – era la sua incredibile attitudine, la sua concentrazione, la sua voglia di arrivare a modo suo e senza compromessi. C’erano periodi in cui si chiudeva letteralmente in casa per lavorare a del materiale nuovo e non lo si vedeva in giro per settimane. C’erano momenti in cui, per allenarsi per le battle che poi stravinceva regolarmente, **arrivava a rispondere al telefono a sua mamma in freestyle** (“Sul serio lo facevo? Non ricordo, ma è possibilissimo. Fumavo davvero troppo a quei tempi!”). Per lui l’hip hop non è mai stato un gioco o un mestiere qualunque (cit. Primo Brown). Ogni volta che gli facevi i complimenti per un traguardo raggiunto lui ti ringraziava di cuore ma un po’ distrattamente, perché era già impegnato a pensare a come tagliare quello successivo. **Come quando vinse la prima edizione del Tecniche Perfette nel lontano 2003, in una leggendaria finale contro Ensi** che avrebbe riacceso nelle folle la passione per il rap, ma già aveva in mente di accantonare il freestyle per concentrarsi sulla creazione di testi veri e propri, che avessero dei contenuti e una struttura.

“Io e Ensi abbiamo cambiato i giochi nel freestyle, ma inconsciamente” racconta oggi. “Ho ricordi meravigliosi di quella gavetta, è stata una delle cose più pure che ho fatto: non c’era un piano di business ma tanta fame, curiosità, voglia di emergere. Capita ogni tanto che faccia ancora freestyle: è tecnica, è mestiere, è un po’ come andare in palestra. Ma ora preferisco un altro tipo di improvvisazione, quella della band. Ai tempi, però, **l’alternativa a quelle battle era il nulla che si mangiava tutto, come ne _La Storia Infinita_: la mia paura era essere inghiottito da quel nulla**, e per evitarlo passavo tutte le mie giornate ad allenarmi e a prepararmi per quelle sfide. Ed è la stessa fame che ho cercato di recuperare adesso per questo disco”. Il primo modo per recuperarla è stato cambiare aria, almeno per un po’. “Amerò sempre Milano, però New York mi ha dato qualcosa di speciale. È il tipo di città dove tutto può succedere, ma è anche la città dove se ti senti male e cadi per strada rischi che la gente non se ne accorga e ti calpesti. Questi due opposti che coesistono nello stesso luogo creano una magia, un grande caos, che ti fa sentire solo e perso, ma allo stesso tempo **ti costringe a tirare fuori le tue risorse e ad emergere**: ecco perché per me è la città più hip hop del mondo”.

Una delle più grandi risorse de _La freschezza del Marcio_ è sicuramente la presenza di ottimi musicisti, dei veri e propri session-man in grado di cambiare completamente il tiro di alcune produzioni. Questa stretta collaborazione con altri è uno degli indizi più importanti dell’evoluzione di Mondo Marcio, un rapper che per molti anni era noto nell’ambiente perché spesso e volentieri preferiva curare da solo ogni aspetto della sua musica. “**L’attitudine un po’ maniacale mi è rimasta, è legata un po’ all’insicurezza**” ammette. “Fino a pochi anni fa volevo avere il più controllo possibile: dato che sapevo anche produrre, ho deciso di produrre da solo molti dei miei album. Oggi, invece, do molta più importanza al buttarmi nella mischia insieme agli altri: **è stato un sollievo pazzesco fare questo passo, mi ha dato la libertà di fare quello che mi piace**, è una gioia lavorare con musicisti che costruiscono insieme a me il migliore sound possibile. A conti fatti è molto meglio che lavorare da solo alla solita base!”.

Quello che Mondo (come invece lo chiamano quasi tutti oggi) ha dovuto imparare lungo il suo percorso è stato innanzitutto come gestire l’immensa pressione che derivava dal suo precoce talento: **quando aveva appena sedici anni, secondo molti era la miglior speranza per la scena hip hop di riemergere dall’abisso in cui era sprofondata dopo la fine degli anni ’90**. Difatti, non a caso, è stato il primo rapper ad ottenere un contratto in major negli anni ’00\. “Ero come il primo cowboy che sale in cima alla collina, vede tutti gli indiani pronti a tirargli le frecce, torna indietro e avverte gli altri: ‘raga, sull’altro versante ce ne sono una cifra!’. **Sono stato il primo a fare una serie di cose, e anche a sbagliare, anche perché non c’erano precedenti**: o meglio, ce n’erano a livello di posse, gruppi, crew, mentre io ero da solo. È stata una cosa che ha fatto molto bene alla scena, perché ho creato un precedente: ho dimostrato che quel tipo di contenuti poteva funzionare, riusciva a parlare alla gente, vendeva bene. Per la prima volta una multinazionale poteva investire migliaia di euro e guadagnare da quell’investimento, e questo ha spianato la strada ai rapper italiani. Però non è stata tutta rose e fiori. Ci sono stati anni di grande esposizione, ma anche anni di esposizione molto bassa, in cui mi sono dovuto costruire un team che lavorasse con me: all’inizio ero solo un ragazzo di diciott’anni che vomitava emozioni su un disco e che riusciva a toccare molte altre persone con la sua musica. Molto poetico, da un certo punto di vista, ma anche molto rischioso: ho dovuto imparare a costruirmi un progetto”.

In quest’ultimo album, però, sembra che prevalga l’istinto piuttosto che il progetto, a cominciare dal sound, che cambia continuamente man mano che la tracklist procede. “**La musica secondo me va creata più con la pancia che con la testa**, in un certo senso. Vale per il suono ma anche per i contenuti: so che non tutti saranno d’accordo con quello che dico, ma **non m’interessa fare musica perché il discorso finisca lì, mi interessa creare un dibattito**. I rapper tendono a voler fare uscire gli aspetti di sé che li rendono più fighi, piuttosto che quelli in cui si sentono più vulnerabili e attaccabili, ma io in maniera molto naturale sto cercando di togliere maschera, cliché e preconcetti tipici del genere rap e non fare pezzi, ma fare canzoni. E mi piace molto”. Questo, ovviamente, non implica che abbia deciso di allontanarsi dalla scena rap, tant’è che per supportare i nuovi talenti **ha creato l’etichetta Mondo Records**: uno dei suoi artisti, Nico Flash, è anche presente in una traccia dell’album (insieme a molti altri colleghi, tra cui un Ghemon e un Fabri Fibra in formissima). “La label non nasce per cercare artisti già affermati e fare profitto, ma per portare alla luce qualche realtà che altrimenti andrebbe persa, sommersa e dispersa tra tutto il rap che esce ogni giorno. Nico si è fatto notare mandandoci una serie infinita di mail, ha un’entusiasmo e una carica fuori dal comune e credo che farà strada. Lo abbiamo messo alla prova a lungo prima di decidere di fargli firmare un contratto, ma è sempre riuscito a dimostrare le sue capacità”.

La freschezza del Marcio è uscito da qualche giorno, ma stavolta Mondo Marcio non ha ancora pensato al dopo. “Non so che direzione prenderò in futuro: **cinque anni fa non avrei mai pensato che avrei fatto un disco così.** Non voglio più programmare, quando si tratta di arte e creatività”.