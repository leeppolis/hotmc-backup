---
layout: interviste
category: Interviste
banner: "/assets/uploads/import/deleterio_480_500_cropp.jpg"
title: "Deleterio aka D.E.L.: l’intervista"
excerpt: "Come tutti ormai sapete, da qualche mese è entrata in piena attività l’etichetta/collettivo Roccia Music, capitanata da Marracash. Anche se l’età media degli mc è molto bassa, sul fronte dei producer e dj può contare su diversi veterani, che guarda caso sono anche eccellenze assolute: ad esempio Shablo, Tayone e Deleterio. Proprio quest’ultimo ha appena…"
quote: ""
description: "Come tutti ormai sapete, da qualche mese è entrata in piena attività l’etichetta/collettivo Roccia Music, capitanata da Marracash. Anche se l’età media degli mc è molto bassa, sul fronte dei producer e dj può contare su diversi veterani, che guarda caso sono anche eccellenze assolute: ad esempio Shablo, Tayone e Deleterio. Proprio quest’ultimo ha appena…"
keywords: ""
date: 2014-03-24T00:00:00.000+01:00
author: "Marta Blumi Tripodi"
cover: "/assets/uploads/import/deleterio_480_500_cropp.jpg"
pagination:
  enabled: true

---

[](https://hotmc.com/wp-content/uploads/2014/03/deleterio%5F480%5F500%5Fcropp.jpg)

**Come tutti ormai sapete, da qualche mese è entrata in piena attività l’etichetta/collettivo Roccia Music, capitanata da Marracash. Anche se l’età media degli mc è molto bassa, sul fronte dei producer e dj può contare su diversi veterani, che guarda caso sono anche eccellenze assolute: ad esempio Shablo, Tayone e Deleterio. Proprio quest’ultimo ha appena pubblicato un album, _Dadaismo,_ con featuring del calibro di Marra, Gué, Fabri Fibra, Nitro, Clementino e molti altri.Si tratta del suo primo progetto solista; un progetto decisamente atteso, visto che si tratta di uno dei beatmaker più atipici e singolari del panorama. Abbiamo scambiato quattro chiacchiere con lui sul disco, sul suo sound e sulla sua carriera fino ad oggi.** 
  
**Blumi: Di te, a livello personale, si sa poco: sei sempre stato uno dei produttori più schivi della scena italiana. Ci racconti qualcosina?**

**Deleterio:** A quattordici anni mi sono innamorato dell’hip hop, soprattutto di quello americano. Poi pian piano ho cominciato ad avvicinarmi anche a quello italiano: il primo disco che ho comprato è stato _La Rapadopa_. Essendo cresciuto con Gué e Jake, è stato automatico per me cominciare a registrare per gioco i primi pezzi. E pian piano questa passione è diventata un lavoro.

**B: Prima di incontrarti ho riletto [un’intervista che ti avevamo fatto nel 2005](https://hotmc.com/intervista-a-gue39pequeno-deleterio/ "http://hotmc.com/intervista-a-gue39pequeno-deleterio/"), quasi dieci anni fa, in occasione del tuo primo progetto con Gué, _Hashishinz sound vol. 1_. Già allora precorrevi i tempi: in un periodo in cui nessuno si cagava la musica elettronica, andavi a Parigi e ti sporcavi le mani con la drum’n’bass…**

**D:** Esatto, il mio primo EP l’ho registrato nel 2000 con un mc guadalupense: erano quattro pezzi elettronici. Mi è sempre piaciuto molto sperimentare: da bambino mio padre mi faceva ascoltare solo jazz e soul, da Miles Davis a Ray Charles, mentre crescendo mi sono avvicinato molto all’hip hop e anche all’elettronica, grazie a questi ragazzi francesi con cui collaboravo. Due influenze che si riflettevano anche nei beat di _Hashishinz sound_: campioni soul misti a synth…

**B: Negli anni ti sei mantenuto fedele a quella linea o stai cercando di evolverti verso qualcos’altro?**

**D:** Quel tipo di atmosfera si è mantenuto costante perché rispecchia il mio gusto. Poi, ovviamente, ascoltando musica nuova si viene influenzati da altri sound. In ogni caso, di solito quando entro in studio faccio tutto d’istinto: da qui anche il nome dell’album, _Dadaismo_, che significa proprio creare di getto, seguire l’intuito e fregarsene dei canoni vigenti, quelli che ti spingono ad usare sempre quel tipo di synth, quel tipo di cassa o quel particolare effetto in modo che il tuo brano possa essere etichettato come hip hop, dubstep, trap…

**B: Tu, tra l’altro, sei uno dei producer dal suono più caratteristico in Italia, soprattutto nel mainstream: è facile identificare le tue produzioni, prima ancora di leggere il tuo nome nei crediti del disco. La cosa non diventa mai uno svantaggio? Ovvero: ti capita mai che un rapper si presenti da te perché vuole un beat “alla Del” e magari non ti lascia libero di spaziare fuori dal tuo abituale suono?**

**D:** Capita molto spesso che i rapper vengano a chiedermi se posso fare un beat simile a un’altra produzione che ho già fatto in passato e che è piaciuta molto. Io, però, non amo molto ripetermi, perciò cerco di accontentarli, ma andando a parare dove voglio io. La fortuna è che, anche quando non seguo alla lettera le loro richieste e mando un beat diverso, alla fine sono soddisfatti lo stesso! (_ride_) Con gli anni ho imparato a finalizzare le canzoni in modo che soddisfino sia me che l’artista per cui sto producendo.

**B: Immagino che quindi, quando si è trattato di produrre per il tuo album e non per quello di qualcun altro, il tipo di ragionamento che hai fatto sia stato diverso…**

**D:** Sicuramente! Quando lavori per un altro devi cercare di assecondare i suoi desideri, mentre in questo caso ho fatto tutto come volevo io: mi sono davvero sbizzarrito. Nessun altro ha avuto voce in capitolo. Anzi, se per caso qualche mc mi faceva un appunto, gli rispondevo “Senti, mi spiace ma è il mio disco, si fa a modo mio!”. (_ride_)

**B: A proposito degli artisti: prendila come una provocazione e non come un giudizio, ma a volte all’ascoltatore sembra che negli album italiani gli ospiti siano sempre più o meno gli stessi: una quindicina di nomi che si alternano nei dischi di tutti. Secondo te perché succede? Perché diventa quasi obbligatorio che ci siano loro o perché sono effettivamente i più validi?**

**D:** Io personalmente ho chiamato quelli con cui ho collaborato più spesso negli anni, e li considero tutti degli amici, oltretutto. Certo, è vero che in Italia ci si conosce tutti, quindi prima o poi finisci per collaborare con tutti. Quelli sul mio disco sono anche più di quindici, probabilmente… Forse si fa prima a dire chi non c’è piuttosto che chi c’è! (_ride_)

**B: Ecco, infatti: c’è qualcuno con cui ti sarebbe piaciuto collaborare e che magari non sei riuscito a inserire in tracklist?**

**D:** Qualcuno c’è, ma non voglio fare nomi. In ogni caso si è trattato soprattutto di un problema di tempistiche: ci ho messo quasi due anni a finire l’album, non potevo continuare a lavorarci in eterno. A un certo punto dovevo chiuderlo… Stare dietro alle esigenze di tutti non è facile, soprattutto quando i rapper che sono presenti nel tuo disco hanno a loro volta dei progetti in ballo.

**B: Mi hanno colpito molto soprattutto _Portami con te_ e _Sui tetti della città_, i brani con Mecna e Ghemon, due mc che non riuscivo proprio ad immaginarmi sulle tue produzioni: il risultato finale, però, è ottimo!**

**D:** Mi sono sempre piaciuti come artisti e, dopo averli conosciuti, anche come esseri umani: volendo lavorare solo con persone che stimo sia sul piano musicale che su quello personale, l’idea di coinvolgerli è stata abbastanza automatica. Anche perché, come dici tu, loro due sulle mie basi risultano una novità assoluta. Il beat di Mecna è una specie di electro-reggae, lui non si è mai sentito su un tappeto del genere… La strumentale di Ghemon invece è più classica, ma credo sia venuto fuori un bellissimo pezzo, grazie anche al featuring di Adriana Hamilton.

**B: A proposito di Adriana Hamilton (_cantante soul italo/inglese con all’attivo numerose collaborazioni anche in ambito reggae e elettronico, ndr_), lei è un talento eccezionale e le tue produzioni l’hanno valorizzata molto. Ti è mai venuto in mente di allontanarti per un attimo dal rap e lavorare a un album con un/una cantante?**

**D:** Con Adriana ci stiamo provando, in effetti. Siamo già in studio per lavorare a un progetto stile Lorde, con un’impronta che spazia dall’elettronica al soul. Ovviamente in Italia è difficile proporre qualcosa del genere, non sappiamo esattamente che destino avrà, ma noi tenteremo.

**B: _Dadaismo_ esce sotto Universal, ma anche sotto Roccia Music…**

**D:** Esatto. Con loro mi trovo benissimo, sia a livello umano che a livello lavorativo. Ho iniziato a lavorare al disco prima ancora che Roccia Music nascesse: per ora è più un management che un’etichetta vera e propria, ma appena il progetto dell’album si è concretizzato è stato automatico, per me, decidere di pubblicarlo con loro. Strada facendo si è aggiunta anche Universal, che inizialmente doveva curare solo la distribuzione; poi però ci ha fatto una buona proposta anche discografica, e così eccoci qui.

**B: Progetti futuri?**

**D:** Promuovere l’album e lavorare ai progetti degli altri artisti Roccia Music, in particolare al disco di Marracash, che dovrebbe essere fuori a inizio estate.