---
layout: interviste
category: Interviste
banner: "/assets/uploads/import/00-cover-giso-underdog-ep.jpg"
title: "Giso: l’intervista"
excerpt: "Fuori da poco con l’ep Underdog – disponibile su Spotify – Giso appartiene alla vecchia guardia, alla scuola che si guadagnava il microfono a suon di rime, quando sul palco potevi salire solo se eri davvero capace. Fondatore della Blocco Recordz insieme a Zanna, lo abbiamo incontrato per farci raccontare qualcosa del suo ultimo progetto,…"
quote: ""
description: "Fuori da poco con l’ep Underdog – disponibile su Spotify – Giso appartiene alla vecchia guardia, alla scuola che si guadagnava il microfono a suon di rime, quando sul palco potevi salire solo se eri davvero capace. Fondatore della Blocco Recordz insieme a Zanna, lo abbiamo incontrato per farci raccontare qualcosa del suo ultimo progetto,…"
keywords: ""
date: 2017-09-18T00:00:00.000+01:00
author: "Riccardo Primavera"
cover: "/assets/uploads/import/00-cover-giso-underdog-ep.jpg"
pagination:
  enabled: true

---

**Fuori da poco con l’ep [_Underdog_ ](http://www.beattorrent.it/download/giso-underdog/)– disponibile su Spotify – Giso appartiene alla vecchia guardia, alla scuola che si guadagnava il microfono a suon di rime, quando sul palco potevi salire solo se eri davvero capace. Fondatore della Blocco Recordz insieme a Zanna, lo abbiamo incontrato per farci raccontare qualcosa del suo ultimo progetto, parlando contemporaneamente della scena rap italiana e di quanto sia cambiata.**

**Riccardo: Underdog EP: un titolo forte, carico di significato. Per anni infatti il rap è stato l’underdog per eccellenza tra i generi musicali; ora che inizia ad uscire dalla nicchia, tanti rapper talentuosi restano però degli under dog per il mercato. Cosa ne pensi di queste dinamiche?**

**Giso:** Con underdog intendo lo sfavorito nel pronostico, quello che arriva sottotraccia. Quello che magari sembrerebbe avere meno possibilità ma compete ad alti livelli. Per competere intendo a livello di qualità, andare a “fottere” a livello di numeri con questa nuova generazione è impossibile. Ma competere con loro qualitativamente è un dovere. Con i miei mezzi. Come dici tu sono tantissimi i rapper di grande talento che si perdono nel sottosuolo. Ma è un discorso generazionale, è anche normale da un lato. Gli ascoltatori ora sono tantissimi, ma pochi hanno cultura del genere. A molti basta vedere dei bei vestiti, un beat che spinge, un atteggiamento finto ribelle; so benissimo che un pezzo come _Per Loro_ a un nuovo fan del “rap” farà cagare. Ma va bene così. Sarei stupido e un illuso se cercassi una svolta mainstream: cerco di fare buona musica.

**R.: Nella titletrack non manchi di posizionare anche te stesso tra gi underdog, eppure sembri farlo con notevole fierezza, sembrerebbe piacerti come ruolo. È così?**

**G.:** Sì, mi ci posiziono e mi ci posizionano. Spesso mi dicono robe tipo come è possibile che io abbia poche visualizzazioni, che dovrei averne di più e cose così. Aggiungo però che di queste cose mi interessa poco, mi accontento di avere il rispetto dei miei rapper preferiti, di avere uno zoccolo duro di supporter e qualche volta di stupire e incuriosire qualche nuovo ascoltatore. E comunque sì, sono fiero di questo aggettivo. L’unica cosa che manca a me e noi underdog rispetto a qualche anno fa sono le date. Chiaramente i promoter si basano su visualizzazioni e numeri streaming, quasi mai sulla qualità della performance. Ricordo gli anni 2007/2008, dove come **DDP** facevamo 60 date l’anno promuovendo un disco che vendeva 1000 copie. Ho la fortuna di seguire Emi (_Emis Killa, ndr_) nei suoi tour e quindi il palco non mi manca, ma se non avessi questa possibilità ammetto che sarebbe dura. Inutile essere nostalgici però, bisogna adattarsi senza snaturarsi. È l’unica via per me. Ho un sogno, organizzare un grande evento con artisti forti ma non mainstream. Sono certo che unendo 3 o 4 realtà giuste si potrebbero fare dei sold out. Una sorta di Underdog Festival; se trovo due sponsor giuro che lo metto in piedi!

**R.: Mentre sonorità ed atmosfere continuano repentinamente a cambiare nel rap italiano, in tracce come Underdog e Per Loro proponi un suono ed un immaginario particolarmente classico e genuino: possiamo dire che tracce del genere sono il cardine del tuo modo di approcciarti al rap?**

**G.:** Guarda, sono molto attento da sempre alle uscite U.S.A. In sincerità gente come i **Migos**, **Lil Uzi Vert**, ecc non riesco ad ascoltarli a casa. Magari poi nel club bevendo due robe mi divertono. Hanno la loro funzione, ma non fa per me più di tanto. In realtà in America dischi come quello di **J. Cole**, **Joey Badass** e **Dave East** vanno molto forte e a me piacciono molto. Non c’è distinzione. Qua se fai un pezzo coi sample, dalle atmosfere classiche… è vecchio. Io trovo _Per Loro_ molto attuale, per assurdo quasi coraggioso, visto che pezzi così ora non escono praticamente. Anche la traccia _Underdog_ a me piace molto, mi ricorda alcune robe più classiche di **Rick Ross**, classico ma attuale. Mi piace molto fare pezzi del genere, ma mi diverte anche qualche volta scrivere su produzioni ”trap” belle crude, ma a modo mio: senza autotune, provando a divertirmi con flow e incastri.

**R.: Sono passati due anni dal tuo ultimo disco, mentre hai inaugurato questo 2017 con una strofa su Terza Stagione, il nuovo disco di Emis Killa. Guardando al 2008 – anno di uscita del tuo primo album Platinum Era – è cambiato tantissimo nella scena: musicalmente parlando, cosa ti manca di quel periodo e cosa invece preferisci di oggi?**

**G.:** Eh si è cambiato tanto, praticamente tutto dal 2008\. La prima differenza è proprio nei live: in quel periodo anche se non eri una superstar si suonava molto… Oggi è molto diverso. C’era meno gente che ascoltava ma più preparata. C’erano anche più scazzi e in realtà trovo positivo anche questo. C’è un buonismo forzato ora, che puzza di finto da kilometri. Si dava meno peso all’apparenza e più alla sostanza. Ora ci sono più possibilità, i ragazzi imparano a rappare dignitosamente in fretta. Ma io vedo meno cuore. Meno passione. Meno anima. Ci sono anche parecchie eccezioni però. Un’altra differenza sostanziale è il valore che si dava alla musica. Ora con le piattaforme streaming, che comunque trovo utili, si perde completamente il valore. Un disco forse – ma forse – lo si ascolta una volta. Poi il successivo. Per molti è un prodotto come un pacchetto di patatine. Ma ripeto, i tempi cambiano. Alcuni acquistano un cd solo per la foto all’instore, ai live vogliono la foto e fanno mille video durante la performance. Il pubblico non sa distinguere un buon concerto da uno imbarazzante. Non tutti chiaramente ma il trend è questo. E sarà ancora peggio.

**R.: In Solo Sesso ti avvali della collaborazione della splendida voce di Romina Falconi: com’è nata la collaborazione con una cantante di questa caratura (tra le tante cose, in gara a Sanremo nel 2007)?**

**G.:** Con Romina siamo amici da qualche anno. Ci accomuna una scrittura reale e disillusa, senza mezzi termini. Lei è per me, oltre che una grande cantante, una straordinaria autrice. Coraggiosa, dice nel pop cose che nessun altro dice. Le ho mandato il provino e si è entusiasmata. Ha scritto cose perfette per la canzone e siamo entrambi molto felici del risultato.

**R.: Alle produzioni di questo ep troviamo due nomi giovanissimi, Drillegittimo e Sleepyboy, a dimostrare come sia la qualità il vero comune denominatore tra vecchia e nuova scuola. Sono dell’idea che a livello di produttori l’Italia abbia davvero ben poco da invidiare ad altri paesi: quali sono i producer con i quali ti piacerebbe poter lavorare?**

**G.:** Sono d’accordissimo, a livello di produzioni siamo molto più avanti che a livello di rap. Sono felicissimo di aver collaborato con **Drillegittimo**, che secondo me è pronto per diventare un peso massimo. Un grandissimo lavoratore, versatile e ambizioso. **Sleepyboy** poi ha appena 20 anni, bravissimo sia coi sample sia con le cose più attuali. Anche per lui prevedo e mi auguro un bel futuro. Ho avuto la fortuna negli anni di rappare su produzioni di quasi tutti i top producer d’Italia: uno con cui mi piacerebbe fare qualcosa è sicuramente **Zef**.

**R.: In esclusiva** **per [Beattorrent](http://www.beattorrent.it/), hai scelto di abbinare ad Underdog Ep un “Best Of” con all’interno 10 brani estratti dai tuoi lavori precedenti: tra questi, ce n’è uno al quale sei affezionato in maniera particolare? E perché?**

**G.:** Mi è sembrata una bella idea, soprattutto per i più giovani, quella di fare una raccolta del genere. Chiaramente non vuole essere un “greatest hits”, anche perché di hit non ne ho mai fatte…Semplicemente ho scelto 2 pezzi ad album dei miei 5 lavori solisti. I miei preferiti, che non sono necessariamente quelli che hanno avuto più riscontro. Una traccia a cui tengo molto è _Sono Pronto_, inserita nel mio ultimo album **La Nobile Arte**. Ci sono molto legato e spero che questa raccolta lo faccia ascoltare ad altre persone.

**R.: Sei uno dei soci fondatori della Blocco Recordz, realtà milanese nata nel 2006 e affermatasi in tutta Italia, grazie a talento e intelligenza: quali consigli daresti ad un ragazzo deciso ad investire sulla propria musica?**

**G.:** Io e **Zanna** siamo della provincia di Alessandria, diciamo che siamo vicini a Milano e chiaramente ci siamo spesso. Essere sulla mappa del rap Italiano da 10 anni come **Blocco** è una bella soddisfazione. Abbiamo dato una mano a molti ad emergere. Alcuni lo riconoscono, altri sputano nel piatto dove hanno banchettato. Ma non è un problema. Ad un ragazzo che inizia ora consiglio di lavorare sodo. Di non esporsi ai primi provini registrati. Essere autocritici e lavorare duro prima di fare dei video, di proporsi a una label ecc…Di amare questa roba e rispettarla. Poi dico una cosa: soldi veri in sto gioco li fanno davvero in pochi, la figa se sei un babbo ti sta alla larga anche se sei famoso, e i vestiti belli se sei uno sfigato ti stanno male. Quindi il mio consiglio è di diventare bravi sia con la scrittura, col flow, e soprattutto dal vivo. Ci sono dei rapper considerati “grossi” che ai tempi d’oro avrebbero preso sputi e non solo sul palco. Ed era giusto. In breve, lavoro, studio, abnegazione e divertimento.