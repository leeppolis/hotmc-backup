---
layout: interviste
category: Interviste
banner: "/assets/uploads/import/Striker-copertina-web-1024x1024.jpg"
title: "Amill Leonardo: l’intervista"
excerpt: "Il 29 settembre è uscito per Flus Music – con distribuzione a cura di Sony Music – Striker, il nuovo ep di Amill Leonardo. Sette nuove tracce che vedono la partecipazioni, tra gli altri, di nomi quali Vacca, Maruego e i 2nd Roof, e che incarna tutti i tratti distintivi della musica del rapper d’origini marocchine.…"
quote: ""
description: "Il 29 settembre è uscito per Flus Music – con distribuzione a cura di Sony Music – Striker, il nuovo ep di Amill Leonardo. Sette nuove tracce che vedono la partecipazioni, tra gli altri, di nomi quali Vacca, Maruego e i 2nd Roof, e che incarna tutti i tratti distintivi della musica del rapper d’origini marocchine.…"
keywords: ""
date: 2017-10-03T00:00:00.000+01:00
author: "Riccardo Primavera"
cover: "/assets/uploads/import/Striker-copertina-web-1024x1024.jpg"
pagination:
  enabled: true

---

**Il 29 settembre è uscito per Flus Music – con distribuzione a cura di Sony Music – _Striker_, il nuovo ep di Amill Leonardo. Sette nuove tracce che vedono la partecipazioni, tra gli altri, di nomi quali Vacca, Maruego e i 2nd Roof, e che incarna tutti i tratti distintivi della musica del rapper d’origini marocchine. Sonorità, tematiche e delivery sono infatti immediatamente riconoscibili, e danno vita ad un viaggio nell’immaginario di Amill Leonardo. Abbiamo quindi scambiato quattro chiacchiere per farci raccontare qualcosa in più riguardo il disco, strizzando l’occhio anche al prossimo futuro.**

**Riccardo:** Partiamo dal titolo, _Striker_. Un termine che in inglese definisce l’attaccante nel calcio, ed è immediato il collegamento a _Lewandoski_ e _N9_. La traduzione letterale però può anche essere “colui che fa centro”: Striker è il tuo primo progetto distribuito da Sony, senti di aver fatto centro?

**Amill Leonardo** Volevo dare continuità ai progetti passati anche perché la gente ormai mi riconosce per questo, ma comunque sì, dai, penso di aver fatto il primo centro in campionato

**R.** **L’ep si apre con _Walida_, traccia contraddistinta da un’introduzione parlata in marocchino – lingua del paese nel quale affondano le tue radici. Cosa dice la voce? Vista la natura particolare del pezzo – dedicato alla figura materna – la curiosità è tanta…**

**A.L.** È mia madre che parla in un vocale audio e mi benedice; tradurlo letteralmente è un po’ difficile… Un arabo capisce subito. È come se dicesse “Che dio ti benedica e ti aiuti”.

**R.** **Ascoltando brani come _Pronto Wesh_, a tratti è impossibile non notare somiglianze stilistiche – a livello di flow e delivery – con Ghali. La tua musica è però decisamente meno edulcorata, senza filtri; senti di avere punti in comune con lui? Oppure anche a livello di pubblico ci sono differenze sostanziali?**

**A.L.** Tra di noi c’è una vicinanza culturale legata alle origini ma musicalmente, a livello di stile, mi sento distante: come hai detto tu la mia musica è molto più cruda. Il mio pubblico poi, anche se ben definito, lo sto ancora coltivando. Non sono qua per rubare il posto a **Ghali**, insomma… Anzi, mi piacerebbe collaborare con lui!

**R.** **Dalla tua musica traspare chiaramente la convinzione che il rap sia uno strumento di rivalsa sociale e di realizzazione personale. Fino a qualche anno fa riporre aspettative simili, su un genere come il rap, in Italia era praticamente impossibile. Le cose però stanno finalmente cambiando: quali pensi siano stati i fattori scatenanti? Cosa potrebbe servire invece per raggiungere la situazione di paesi quali Francia o Inghilterra?**

**A.L.** In Italia a livello di possibilità di successo ciò si è reso possibile grazie ai maggiori esponenti della scena attuale che, con i loro successi, hanno aperto le porte a ciò che prima sembrava difficile. Quello che manca ora in Italia è persistere e continuare su questa strada.

**R.** **Sono due le produzioni in _Striker_ a portare la firma dei 2ndRoof, produttori tra i più affermati nel panorama italiano nonché firme dietro tante hit multiplatinate. Com’è nata questa collaborazione? Sentivi la pressione di lavorare con dei veri e propri mostri sacri?**

**A.L.** Ma guarda, semplicemente amavo le loro produzioni e li stimo molto come persone, dunque avevo parecchia voglia di misurarmi con loro. Ci siamo beccati in studio e il feeling è nato all’istante.

**R.** **Vista la tua grandissima passione per il calcio, vado per un attimo fuori tema e ti chiedo: da chi vedi occupate (e in che ordine) le prime quattro posizioni in serie A a fine stagione? Chi invece si porterà a casa la Champions League?**

**A.L.** Direi che potrebbe andare così: Juventus, Napoli, Roma, Milan. Invece la Champions secondo me la vince il Chelsea.

**R.** **“_Odio la gente che ti etichetta, mi sono aperto un’etichetta_”: in _Kappa_ racconti così di aver dato vita a Flus Music, la tua etichetta. Arrivano quindi grandi libertà artistiche e nuove possibilità, ma al contempo non poche responsabilità e impegni: perché la decisione di fondare una tua label? Quali sono i piani per l’immediato futuro di Flus Music?**

**A.L.** Ho voluto aprire una mia label per continuare a spingere il mio progetto artistico: continuare a spingere **Aziz** **Noir** e **Ghile**… Ma soprattutto c’è il desiderio di voler essere liberi e continuare a concepire la musica come vogliamo, senza paletti.

**R.** **Con _Striker_ si aprirà una nuova parentesi dal punto di vista dei live e tornerai a suonare lungo lo stivale. Tornerai a lavorare anche in studio però, o per il momento ti concentrerai solo sulle date? Quali sono le prime in calendario?**

**A.L.** Qualche data ci sarà ma senza esagerare, forse solo una al mese o due. La prima è a Vicenza il 14 ottobre. Per il resto sto già lavorando al futuro: quando si chiude un progetto ci si prende un attimo di tempo ma già si pensa alla prossima mossa.