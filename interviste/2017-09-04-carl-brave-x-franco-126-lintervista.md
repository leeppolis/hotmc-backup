---
layout: interviste
category: Interviste
banner: "/assets/uploads/import/carl-brave-franco-126.jpg"
title: "Carl Brave x Franco 126: l’intervista"
excerpt: "Tra i tanti protagonisti dell’estate – e non solo – musicale dello stivale, Carl Brave & Franco 126 meritano sicuramente una menzione d’onore. Il duo capitolino, autore dell’acclamato Polaroid, ha progressivamente ampliato il proprio bacino di ascoltatori grazie al proprio stile peculiare: trait d’union tra rap, pop ed indie – senza alcuna intenzione di etichettarsi,…"
quote: ""
description: "Tra i tanti protagonisti dell’estate – e non solo – musicale dello stivale, Carl Brave & Franco 126 meritano sicuramente una menzione d’onore. Il duo capitolino, autore dell’acclamato Polaroid, ha progressivamente ampliato il proprio bacino di ascoltatori grazie al proprio stile peculiare: trait d’union tra rap, pop ed indie – senza alcuna intenzione di etichettarsi,…"
keywords: ""
date: 2017-09-04T00:00:00.000+01:00
author: "Riccardo Primavera"
cover: "/assets/uploads/import/carl-brave-franco-126.jpg"
pagination:
  enabled: true

---

**Tra i tanti protagonisti dell’estate – e non solo – musicale dello stivale, Carl Brave & Franco 126 meritano sicuramente una menzione d’onore. Il duo capitolino, autore dell’acclamato Polaroid, ha progressivamente ampliato il proprio bacino di ascoltatori grazie al proprio stile peculiare: _trait d’union tra rap, pop ed indie_ – senza alcuna intenzione di etichettarsi, a differenza di quanto tentino di fare giornalisti di settore – la loro musica racconta e coinvolge in maniera spontanea e naturale, tanto in cuffia quanto soprattutto durante i live.** **Li abbiamo incontrati in occasione del Siren Festival di Vasto: con un paio di birre in mano ed un panorama mozzafiato davanti, ne abbiamo approfittato per far loro qualche domanda, partendo dalla collaborazione con Coez per arrivare a Polaroid. Buona lettura!(_Continua dopo la foto_)**

<https://www.instagram.com/p/BXNYJsFBsim/?taken-by=riccardo%5Fghrecords>

_L’autore con le birre, il panorama mozzafiato e Carl Brave & Franco 126_

**Riccardo: Partiamo dall’ultima arrivata in ordine di tempo, _Barceloneta_ con Coez. I fan di entrambi speravano da tanto in questa collaborazione, e sicuramente non sono rimasti delusi.** **Nella vostra musica mi è sembrato di percepire una certa influenza proprio del percorso musicale recente di Coez: com’è nata questa collaborazione? E com’è stato scrivere praticamente a sei mani?**

**Carl Brave:** Indubbiamente bello! Beh sì, scritto a sei mani anche se in realtà ognuno ha scritto il proprio pezzo per cazzi suoi…

**Franco126:** Non è stato un vero e proprio lavoro in studio in effetti.

**C.B.:** No infatti, è nata un po’ così in realtà, noi ci eravamo giá sentiti ma è stato tutto molto spontaneo.

**F126:** Esatto, c’era qualcosa nell’aria, siamo andati a Barcellona, ci siamo beccati, faceva ride la situazione e il resto è venuto da sé.

**C.B.:** Anche perché di artisti con cui vogliamo davvero collaborare ce ne sono pochi, e lui era indubbiamente tra questi!

**R: Perfetto, avete giá anticipato la domanda di chiusura! Proprio a proposito di collaborazioni: a parte Coez e [il lavoro con Rkomi](https://open.spotify.com/album/0eZWbIl7pU6F7fdcJmV8JB) che ha visto Carl nelle vesti di produttore, ci sono altri artisti con i quali vorreste collaborare? Considerata anche la peculiarità della vostra musica e delle vostre sonorità, c’è comunque qualcuno della scena rap con il quale vorreste lavorare?**

**F126:** Beh c’è davvero un sacco di gente brava eh, non si sa mai.

**C.B.:** Indubbiamente abbiamo dei “preferiti” nel panorama del rap italiano e musicale, ma come dice Franco non si può mai sapere…

**F126:** In generale poi è abbastanza difficile fare roba “coesa” con noi, vista la nostra linea musicale comunque – facciamo rap molto autoreferenziale, parliamo spesso di noi e della nostra realtà, magari se facessimo roba un po’ più vaga…

**C.B.:** Forse sarebbe più semplice virare sull’indie o su altri generi per un featuring.

**F126:** Non perché noi facciamo indie eh! (_Carl annuisce e scoppia in una fragorosa risata, ndr_) Si dice che noi siamo indie, ma a conti fatti penso che siamo una delle realtà più “pop” che ci siano in generale in Italia, Roma in particolare – e il rap rappresenta, noi rappresentiamo un botto la nostra cittá e nello specifico il nostro rione. Questo aspetto credo sia innegabile, ed è uno di quelli che ci rende rapper a tutti gli effetti!

**R: Andiamo allora a parlare di Roma: è sotto gli occhi di tutti come la capitale influenzi pesantemente la vostra musica, come avete giá ribadito in precedenza.** **Si tratta però di una scelta consapevole e mirata, oppure è spontaneo il modo in cui diventa protagonista dei vostri brani?**

**F126 & C.B.:** (_All’unisono, ndr_) È molto spontaneo e allo stesso tempo è scelta!

**C.B.:** È un mix di entrambi: è quello che viviamo tutti i giorni tutto il giorno; non vorrei mai parlare di altre città, non le conosco, non potrei fare così!

**F126:** Esatto, non è che ci siamo messi a tavolino e abbiamo detto “Ok, adesso facciamo una roba e parliamo di Roma” – nasce tutto per caso, come se implicitamente ci fossimo detti “Oh è figo parlare di Roma, continuiamo a farlo!”.

**R: Visto il periodo storico che stiamo vivendo, mi sento un po’ “obbligato” a chiedervelo: la Roma che descrivete nelle vostre Polaroid sembrerebbe decisamente diversa dal quadro che media e istituzioni danno della città.** **La “vera” Roma è quella che vivete voi oppure non è più così? Quanto l’avete vista cambiare nell’ultimo periodo?**

**C.B.:** Ciò che viviamo scriviamo, quindi raccontiamo la Roma che viviamo noi.

**F126:** Noi parliamo della “nostra” Roma, poi ognuno se la vive a modo suo – ad esempio noi stiamo comunque in zona centro, magari stai da un’altra parte invece e te la vivi diversamente! Non abbiamo la pretesa di dire “Roma è così!”.

**C.B.:** Esatto, Roma è grande, noi la raccontiamo per com’è agli occhi nostri; è spaziosa, ti ci perdi, noi siamo un puntino – centrale eh (_sorride, ndr_) – ma comunque un puntino!

**F126:** Ogni quartiere fa storia a sé, sembrano mondi differenti a volte – differenze che spesso cerchiamo anche di far trasparire nei nostri pezzi, ma non abbiamo la pretesa di raccontare tutta Roma.

**R: Un altro grande protagonista della vostra musica è sicuramente il mondo femminile. Ascoltando _Polaroid_ nella sua interezza sembrano venir fuori quasi due “prototipi” di ragazza – la pseudo “alternativa” e la ragazza dei sogni, quella apparentemente irraggiungibile.** **Sono descrizioni figlie delle vostre esperienze personali o semplicemente la vostra visione del mondo femminile?**

**C.B.:** In realtà anche qui tutto nasce da esperienze personali, in maniera molto genuina; non c’è la ricerca di un prototipo o di un’immagine preimpostata.

**F126:** Esatto, poi penso che il tutto arrivi meglio all’ascoltatore proprio perché non si parla di fuffa – se si parlasse di roba completamente inventata l’ascoltatore se ne renderebbe conto…

**C.B.:** In sostanza le esperienze sono quelle, noi siamo il filtro.

**F126:** Poi è chiaro, magari uno ha il mito per una pischella in particolare, perché ci sei andato in fissa, però rimango robe personali e vere.

**R: Ciò che colpisce particolarmente della vostra scrittura è la capacità di creare delle immagini nitide con i vostri versi, con il risultato finale che sembra proprio una Polaroid.** **Tendete a visualizzare queste immagini per poi cercare di descriverle nelle liriche, oppure le immagini nascono direttamente mentre scrivete?**

**C.B.:** In tutti e due i modi guarda, è un processo tutt’altro che standard.

**F126:** Oh figa sta domanda ve’? (_Chiede Franco a Carl, che annuisce sorridendo, ndr_)

**C.B.:** Sì magari qualcuno pensa che visualizziamo tutto, in realtà spesso scriviamo anche girando; che ne so, oggi siamo a Vasto, da qui vedo il mare, il molo, una barca e un cane che casca da una ringhiera… Beh magari la scrivo! Oppure il contrario, immagini qualcosa e la scrivi, o ancora racconti un ricordo – le possibilità sono tante.

**R: Spesso, nella leggerezza generale delle atmosfere dei brani, inserite dei versi emotivamente abbastanza impegnativi – l’esempio più lampante in questo senso forse è proprio nella title track.** **Quanto è difficile raccontare episodi così intimi nel contesto di canzoni simili?**

**F126:** Dipende, a volte è più semplice altre più difficile; sicuramente è vero che parlare dei fatti propri nelle canzoni aiuta – sembra una stronzata eh, la dicono tutti, autori e scrittori, però in qualche modo tirare fuori aspetti profondi della propria persona da sollievo.

**C.B.:** È quasi un bisogno in realtà, non ci facciamo problemi a tirare fuori queste sfaccettature, rimangono esperienze e stati d’animo veri e che abbiamo vissuto, è verità che ci esce dallo stomaco – uno dei nostri punti di forza insomma! Tra le immagini che descriviamo e gli stati d’animo che raccontiamo, probabilmente a fine ascolto ti rimane un puzzle da ricomporre.

**R: Il fatto di lavorare sia alle liriche che alle produzioni rende indubbiamente molto più affiatata e funzionale la “catena di montaggio” che porta alla creazione di un brano.** **Ma come nasce all’atto pratico una traccia di Carl Brave & Franco 126? Qual è il processo creativo – prima la musica e poi la scrittura, viceversa, o altro ancora?**

**C.B.:** Ti direi che è quasi sempre diverso, dipende da un sacco di cose. Spesso possiamo partire dalla base, dal mood che ci da la strumentale.

**F126:** A volte magari lavoriamo tutto il tempo in studio, altre invece usciamo, giriamo, ognuno scrive per fatti suoi; magari altre volte ci mettiamo sul ritornello e lo scriviamo insieme.

**C.B.:** Non c’è un vero e proprio modus operandi in realtà!

**F126:** Per dirti, _Noccioline_ è uscita tutta in studio in una sola sera, _Solo Guai_ abbiamo scritto ognuno per cazzi propri e poi ci siamo confrontati sul ritornello, _Alla Tua_ il ritornello è nato in studio ma le strofe per fatti nostri – il mio pezzo l’ho scritto in treno! Penso che questo poi doni un “colore” differente ad ogni traccia, da quelle più celebrali a quelle scritte in maniera più istintiva.

**C.B.:** _Noccioline_ ad esempio è molto istintiva, ed è proprio questa la forza di quel brano, ti arriva subito!

**F126:** Magari ci mettiamo a suonare un paio di strumenti a caso, ci piace la melodia, la registriamo e ci scriviamo sopra più avanti. Dal punto di vista della scrittura partiamo come rapper invece, quindi ognuno ha totale libertà quando scrive, ci confrontiamo ma non ci sono paletti o limitazioni vicendevoli.

**C.B.:** C’è però da dire che da quel punto di vista siamo quasi sempre sulla stessa lunghezza d’onda, anche a livello stilistico, a volte nei pezzi uno dei due pensa ad un cambio d’immagine o di toni e parlandone si scopre che anche l’altro ha avuto la stessa idea.

**F126:** Oppure arricchiamo l’uno il lavoro dell’altro con qualche dettaglio – insomma, c’è grande affiatamento su questo piano, ed è un altro punto di forza!