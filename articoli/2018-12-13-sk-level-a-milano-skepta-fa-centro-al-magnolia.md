---
layout: articoli
category: Articoli
banner: "/assets/uploads/import/sk-level-tour.jpg"
title: "SK Level a Milano: Skepta fa centro al Magnolia"
excerpt: "Disclaimer fondamentale: se siete il tipo di persone che non sopportano pogo e moshpit – a causa del terrore per la propria incolumità o perché semplicemente disprezzate il caos infernale -, tenetevi il più lontano possibile da qualunque concerto di Skepta. In caso contrario, se oltre ad una buona dose di coraggio siete degli appassionati [&hellip"
quote: ""
description: "Disclaimer fondamentale: se siete il tipo di persone che non sopportano pogo e moshpit – a causa del terrore per la propria incolumità o perché semplicemente disprezzate il caos infernale -, tenetevi il più lontano possibile da qualunque concerto di Skepta. In caso contrario, se oltre ad una buona dose di coraggio siete degli appassionati [&hellip"
keywords: ""
date: 2018-12-13T00:00:00.000+01:00
author: "Riccardo Primavera"
cover: "/assets/uploads/import/sk-level-tour.jpg"
pagination:
  enabled: true

---

Disclaimer fondamentale: se siete il tipo di persone che non sopportano pogo e moshpit – a causa del terrore per la propria incolumità o perché semplicemente disprezzate il caos infernale -, tenetevi il più lontano possibile da qualunque concerto di **Skepta**. In caso contrario, se oltre ad una buona dose di coraggio siete degli appassionati del rap – sì, del rap in generale, non solo del grime -, allora catapultatevi il più velocemente possibile al live di Skepta più vicino a voi.

Lo sbarco a Milano di una delle voci più autorevoli del grime è indubbiamente un evento che passerà agli annali, sia per il successo del concerto in sé, sia perché arricchisce l’elenco dei precedenti – creatosi negli ultimi anni e fortemente cresciuto nel 2018 – di artisti di fama internazionale che si sono esibiti nel nostro paese; si tratta di un dato da non sottovalutare e che ci fa ben sperare per un 2019 ancora più ricco di show e concerti imperdibili. Quello di Skepta, unica data italiana dello _SK Level Tour_ europeo, si è svolto nella cornice del Circolo Magnolia: sebbene il suo sorgere a debita distanza dal centro della città possa creare più di un grattacapo agli appassionati, la sua struttura si è di fatto rivelata perfetta per l’evento. Gli organizzatori hanno venduto il numero giusto di biglietti, dando vita ad un sold out che però non pregiudicava il godimento dello show e soprattutto le condizioni di sicurezza: visto e considerato il putiferio scatenato dall’mc inglese a più riprese, la totale assenza di feriti depone decisamente a favore degli organizzatori.

Dopo un paio di opening act non particolarmente convincenti, iniziati con una puntualità svizzera e quindi accolti da un pubblico piuttosto esiguo – noi italiani, si sa, amiamo farci attendere – e conclusa una selecta di una ventina di minuti che ha riscaldato gli animi della sala ormai gremita, il brusco stacco che ha portato alla partenza di _Praise The Lord_ ha fatto capire ai presenti che Skepta era in procinto di salire sul palco. Un inizio col botto, con la hit realizzata in collaborazione con **A$ap Rocky** che ha scalato tutte le classifiche mondiali e macinato riconoscimenti negli States; forse neanche i presenti si aspettavano un simile sprint in partenza, ma una volta passato il leggerissimo intontimento iniziale, il pubblico è diventato tutt’uno con l’artista. Che si trattasse di pezzi di repertorio estratti dai mixtape più vecchi, hit contenute nell’album _Konnichiwa_ – su tutte _Shutdown_, _Lyrics_ e _It ain’t safe_ \-, estratti da _Vicious EP_ o altri singoli, tutti i presenti cantavano a memoria, accompagnando la voce unica e incredibilmente d’impatto di Skepta. Su It ain’t safe è stato lo stesso rapper a chiamare a gran voce un moshpit, che non si è fatto pregare né la prima volta né le successive due repliche. Birra, sudore, cappelli, occhiali, cannucce: è volato letteralmente di tutto, tra la gioia incontenibile di tutti i presenti, fan giunti non solo dall’Italia – la Bulgaria ha vinto, con una nutritissima rappresentanza – per ribadire il proprio affetto ad un artista ormai iconico, portabandiera più conosciuto di un genere tanto affascinante quanto a tratti ostico (per sonorità e differenze culturali notevoli). Questa volta però il pubblico italiano si è fatto trovare pronto: il boato esultante che ha accompagnato l’uscita di scena di Skepta – avvenuta, ovviamente, sulle note di Shutdown – denota finalmente una rinnovata maturità nell’ascoltatore italiano, ormai desideroso di poter apprezzare dal vivo, in Italia, i propri beniamini internazionali. Che il 2019 si riveli l’anno giusto per tanti altri nomi?