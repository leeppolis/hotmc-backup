---
layout: articoli
category: Articoli
banner: "/assets/uploads/import/PWS2.jpg"
title: "Una nuova stagione di telefilm sull’hip hop: ecco quali sono"
excerpt: "Ottobre: è tempo di serie tv che ricominciano, ma anche di nuovi progetti annunciati per la stagione estiva successiva. Quest’anno, in particolare, le serie di derivazione urban saranno parecchie: al momento ci sono almeno cinque show da non perdere (e non è detto che la lista si esaurisca qui). Il primo della lista, almeno in termini [&hellip"
quote: ""
description: "Ottobre: è tempo di serie tv che ricominciano, ma anche di nuovi progetti annunciati per la stagione estiva successiva. Quest’anno, in particolare, le serie di derivazione urban saranno parecchie: al momento ci sono almeno cinque show da non perdere (e non è detto che la lista si esaurisca qui). Il primo della lista, almeno in termini [&hellip"
keywords: ""
date: 2015-09-30T00:00:00.000+01:00
author: "Marta Blumi Tripodi"
cover: "/assets/uploads/import/PWS2.jpg"
pagination:
  enabled: true

---

[](https://hotmc.com/wp-content/uploads/2015/09/PWS2.jpg)

Ottobre: è tempo di serie tv che ricominciano, ma anche di nuovi progetti annunciati per la stagione estiva successiva. Quest’anno, in particolare, le serie di derivazione urban saranno parecchie: al momento ci sono almeno cinque show da non perdere (e non è detto che la lista si esaurisca qui).

Il primo della lista, almeno in termini di qualità, è sicuramente _**Power**_, ideato e prodotto da 50 Cent per il canale via cavo Starz (lo stesso di _Spartacus_: sesso, sangue e violenza assicurati, quindi). La seconda stagione è andata in onda quest’estate ed è già stato rinnovato per una terza, anche perché per Starz, che ha cominciato da relativamente poco a produrre serie tv, è stato un record di ascolti. Power racconta la storia di James St. Patrick, aka Ghost, un uomo d’affari apparentemente impeccabile che in realtà è il maggiore spacciatore di New York e lavora soltanto per riciclare il denaro proveniente dal suo traffico di droga. Anche Fiddy recita in un ruolo minore, ma soprattutto si occupa della colonna sonora, davvero notevole: il mood del telefilm è una via di mezzo tra _Training Day_ e i migliori film di Spike Lee, perciò è da non perdere.

Molto meno riuscito è invece _**Empire**_, una specie di polpettone in salsa hip hop più adatto alle casalinghe bianche che agli appassionati di rap ([**qui** ](http://www.dailybest.it/tv-movie/empire-serie-tv-raccontare-hip-hop-tv/)trovate una recensione completa, se volete farvi un’idea). La seconda stagione è ricominciata settimana scorsa su Fox, e come sempre racconta le vicende della Empire Records, fondata da una specie di alter-ego di Jay-Z che deve decidere a quali dei tre figli lasciare le redini dell’etichetta. A differenza del precedente la colonna sonora (prodotta da un irriconoscibile Timbaland) è sconsigliatissima, perché è davvero bruttina.

Altro telefilm molto discusso e surreale è _**Black Jesus**_: il creatore è Aaron McGruder, più noto come fumettista e inventore delle strisce di The Boondocks. La serie parla di Gesù, che però in questo caso è nero, è nostro contemporaneo e i suoi miracoli li compie a Compton, tra un bong e un cypher. Blasfemo e irriverente, ma non sempre particolarmente azzeccato, il serial è arrivato già alla seconda stagione ed è in onda su Adult Swim.

In arrivo anche **_The Get Down_**, un progetto di Netflix ambientato alla fine degli anni ’70: racconterà le origini della cultura hip hop (ve ne avevamo già parlato **[qui](https://hotmc.com/altro-che-empire-il-vero-telefilm-sullhip-hop-sara-the-get-down/)**). Per ora non si sa ancora molto, a parte che debutterà sugli schermi USA nel 2016 e sarà diretto da Baz Luhrmann, il regista di _Moulin Rouge_ e _Il grande Gatsby_. Potrebbe quindi essere un capolavoro assoluto o una pacchianata invereconda, fatto sta che Netflix di solito cura fino al dettaglio tutti i suoi prodotti, quindi si può ragionevolmente immaginare che sarà un ottimo serial (si parla dello stesso network che ha prodotto _House of Cards_ e soprattutto il capolavoro _Narcos_, per intenderci; a proposito, quest’ultimo racconta la vera storia di Pablo Escobar ed è destinato a fare innamorare tutti i fan di Nas).

Last but not least la donna del momento, **Nicki Minaj**, ha appena firmato un contratto con la ABC per produrre una comedy ispirata alla sua infanzia nel Queens degli anni ’90: il progetto, almeno sulla carta, sembra molto simile al compianto _Everybody hates Chris_, che raccontava invece l’infanzia di Chris Rock nella Bed-Stuy degli anni ’80\. Non si conosce ancora titolo o release date, ma si sa che la produzione è già alla ricerca dell’attrice che dovrà interpretare la giovane Nicki.

E a proposito di _Everybody hates Chris_, una delle comedy black più riuscite del nuovo millennio: se anche voi vi sentite orfani della serie da quando ha chiuso i battenti, sappiate che dall’anno scorso c’è un validissimo sostituto, sempre in onda su ABC. Si intitola **_Black-ish_** e racconta i drammi di un padre di famiglia afroamericano che cerca di instillare un po’ di orgoglio nero nella sua famiglia, che invece è sempre più omologata alla società bianca. Tra gli attori degni di nota c’è Laurence Fishburne e soprattutto il piccolo Miles Brown aka Baby Boogaloo, che nella realtà è il figlio di Wildchild dei Lootpack.