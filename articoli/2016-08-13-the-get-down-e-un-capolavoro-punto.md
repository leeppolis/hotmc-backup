---
layout: articoli
category: Articoli
banner: "/assets/uploads/import/2AA3399D00000578-3166016-Jaden_Smith_joined_his_co_stars_on_the_set_of_The_Get_Down_in_Br-m-30_1437182372786.jpg"
title: "The Get Down è un capolavoro. Punto."
excerpt: "Baz Luhrmann è da sempre un regista molto discusso: la sua teatralità, il suo ritmo esasperato, il mischiare continuamente elementi storici e contemporanei, perfino i costumi e la color correction hanno sempre fatto discutere, fin dai tempi del suo seminale Romeo + Juliet (1996) proseguendo con l’ormai storico Moulin Rouge (2001) e il più recente Il grande [&hellip"
quote: ""
description: "Baz Luhrmann è da sempre un regista molto discusso: la sua teatralità, il suo ritmo esasperato, il mischiare continuamente elementi storici e contemporanei, perfino i costumi e la color correction hanno sempre fatto discutere, fin dai tempi del suo seminale Romeo + Juliet (1996) proseguendo con l’ormai storico Moulin Rouge (2001) e il più recente Il grande [&hellip"
keywords: ""
date: 2016-08-13T00:00:00.000+01:00
author: "Marta Blumi Tripodi"
cover: "/assets/uploads/import/2AA3399D00000578-3166016-Jaden_Smith_joined_his_co_stars_on_the_set_of_The_Get_Down_in_Br-m-30_1437182372786.jpg"
pagination:
  enabled: true

---

**Baz Luhrmann** è da sempre un regista molto discusso: la sua teatralità, il suo **ritmo esasperato**, il mischiare continuamente elementi storici e contemporanei, perfino i costumi e la color correction hanno sempre fatto discutere, fin dai tempi del suo seminale **_Romeo + Juliet_** (1996) proseguendo con l’ormai storico **_Moulin Rouge_** (2001) e il più recente **_Il grande Gatsby_** (2013). Non sempre i suoi accostamenti risultano convincenti, così come non sempre osare paga – perlomeno a livello artistico e cinematografico. Nel caso di **_The Get Down_**, ci spingiamo a dire che **nessuno avrebbe saputo raccontare meglio di lui** la nascita dell’hip hop: la sua narrazione serrata e sincopata è perfetta per spiegare cos’è successo nel South Bronx di fine anni ’70, quando una manciata di ragazzini di strada provenienti dalle più disparate sottoculture urbane **ha trasformato “niente in qualcosa”**, per citare la serie stessa. E il risultato è magistrale.

Facciamo un passo indietro, per chi negli ultimi mesi avesse vissuto su Marte: _The Get Down_ è una serie tv creata e girata appunto da Baz Luhrmann e [prodotta da **Netflix**](https://www.netflix.com/it/title/80025601) che racconta la **nascita della cultura hip hop** (ma anche della musica disco e del movimento punk) nella New York di ormai quarant’anni fa. In molti avevano temuto che potesse deludere le aspettative, anche perché Lurhmann non ha mai avuto nulla a che fare con l’ambiente in questione, ma fin da subito è stato chiaro che l’intento dei produttori era quello di legarsi alle **vere e genuine radici** del movimento, tant’è che gli ambassador italiani prescelti per portare la buona novella anche qui da noi sono stati **Bassi Maestro** e **Ghemon**, due puristi assoluti quando si tratta di attenersi alla storia. Invitati sul set, hanno potuto toccare con mano e testimoniare l’enorme lavoro di ricerca e ricostruzione che è stato necessario per realizzare la serie, un lavoro che traspare in ogni fotogramma, dai costumi alle scenografie passando per la colonna sonora (che a volte include **brani dell’epoca**, come _Apache_, _Bad girls_ o _Play that funky music white boy_, e altre volte rielabora e riprende in maniera perfetta e riconoscibilissima gli accordi di altri brani leggendari per creare **nuove atmosfere**, vedi alla voce _Jesus Christ Superstar_ o _Don’t leave me this way_).

Fin dalla prima visione – si tratta di una **saga di ispirazione cinematografica**, con episodi lunghi fino a un’ora e mezza, tanto che finora solo la prima parte è uscita in tutto il mondo – è impossibile per i veri fan dell’hip hop non innamorarsene perdutamente. Il vero problema di _The Get Down_, in effetti, è proprio questo: rischia di innamorarsene solo chi ha già una certa **cultura a livello musicale e storico**. I rimandi, le citazioni nascoste, i fan service che si moltiplicano incessantemente scena dopo scena non sono facili da cogliere per i ragazzini rappusi dell’Italia di oggi, cresciuti senza avere un’idea precisa delle cause che hanno scatenato la nascita di questa meraviglia. Fino a una ventina (o anche a una decina) di anni fa, era facile sapere che l’hip hop era nato in un **South Bronx** devastato dall’abbattimento di intere comunità residenziali per costruire la **Cross Bronx Expressway**; in quanti, però, oggi capiranno che il fatto che nel telefilm il quartiere è ridotto in macerie non è una finzione scenica?

La storia raccontata è molto semplice e funzionale: un gruppo di ragazzini **amanti dei graffiti e della musica**, capitanati dal poetico **Zeke** che è già un mc nato senza ancora saperlo, passano le loro giornate a bighellonare nel quartiere e ad ascoltare disco music. Zeke, nel tentativo di procurarsi un disco rarissimo e introvabile che vuole regalare alla ragazza di cui è innamorato, si incontra/scontra con **Shaolin**, un famoso e imprendibile writer, che porterà tutti quanti alla scoperta del mondo dell’hip hop. Detto così sembra molto banale, ma ecco una lista di **riferimenti** che magari rischiano di perdersi all’interno del primo episodio (**occhio agli spoiler**):

– Anche se non è dichiarato esplicitamente la prima scena, ambientata nel 1996 con un famoso rapper sul palco di un concerto sold-out, ha un ospite d’eccezione: **Nas**, che doppia il rap del protagonista. Nas, tra le altre cose, è anche uno degli **executive producers** della serie.

– Il disco rarissimo che cerca Zeke si intitola _Pakossa remix_ e nella realtà non esiste, ma il riferimento è allo storico **_Soul Makossa_ di Manu Dibango**: un disco anche lui rarissimo, diventato un pilastro di hip hop, soul e disco perché alcuni dei dj più cool di New York negli anni ’70 erano riusciti a recuperarne una copia e a suonarla nei loro party. Ancora oggi è uno dei più famosi breakbeat di sempre.

– La gang di antagonisti, i **Savage Warlords**, riprendono i **Savage Skulls** (una delle gang più diffuse negli anni ’70) ma anche i Guerrieri della Notte, dal leggendario film **_The Warriors_**.

– Il sassofonista dal look africano che compare durante la cena dei ragazzi – è il padre del personaggio interpretato da Jaden Smith – ricalca in parte **Pharoah Sanders**, seminale jazzista dell’epoca e tuttora in attività, e in parte **Olu Dara**, il padre di Nas, che è un trombettista jazz di fama mondiale.

– La **Marrakech Records**, ovvero l’etichetta da cui sogna di essere reclutata la promessa della disco Mylene Cruz, è in realtà un omaggio alla **Casablanca Records**, l’etichetta che portò Donna Summer al successo (inutile dirvi che Marrakech e Casablanca sono entrambe città del Marocco).

– La poesia/rap che recita Zeke alla sua insegnante di letteratura si apre citando i vetri rotti che sono ovunque nel quartiere: è un omaggio a _**The Message**_ di Grandmaster Flash & the Furious 5, la cui strofa si apre proprio con il verso “_**Broken glass everywhere**_“.

– Il personaggio di **Shaolin** è ovviamente un tributo all’estetica e alla poetica del **Wu-Tang Clan**, una crew che a sua volta si ispirava ai b-movie orientali degli anni ’70.

– L’unico personaggio realmente esistente che compare nel primo episodio è **Grandmaster Flash** (purtroppo c’è voluto un attore per interpretarlo perché il nostro eroe non ha più vent’anni), e tra quelli che non compaiono ma sono citati spiccano **Kool Herc** e **Afrika Bambaataa**. Il titolo, tra l’altro, è riferito proprio all’arte di Grandmaster Flash di trovare il perfetto break in ogni canzone (denominato “the get down”, appunto) e di portarlo avanti all’infinito suonandolo su due dischi contemporaneamente, dando così origine all’arte del loop e del campionamento.

– Shaolin afferma che Zeke e la sua crew diventeranno insieme a lui i “**Fantastic 4 + 1**“: anche in questo caso è un omaggio ai **Funky 4 + 1**, storica crew legata a Grandmaster Flash (ne ha fatto parte anche dj **Jazzy Jeff,** per intenderci), la prima a esibirsi in diretta nazionale tv a fine anni ’70.

Insomma, il contesto lo avete capito, i riferimenti anche. Il problema resta uno solo: riuscirà a capirli il quindicenne di oggi, che ignora perfino la prima regola appresa da tutti noi alle jam, ovvero che quando a un party il dj suona le prime note di _Apache_ è meglio **spostarsi e lasciare spazio ai breaker** per non rischiare di ricevere il calcio di un windmill in faccia? Forse quel calcio in faccia se lo meritano, metaforicamente parlando: bisogna conoscere il proprio passato per costruire il proprio futuro, e _The Get Down_ è un ottimo modo per iniziare. O per ricominciare, nel caso di noi diversamente giovani. In ogni caso, da non perdere assolutamente: vi sfidiamo a non saltare ogni pochi secondi dal divano durante la visione.