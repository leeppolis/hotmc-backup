---
layout: articoli
category: Articoli
banner: "/assets/uploads/import/remmy.png"
title: "In anteprima esclusiva il video di Come il mare d’inverno di Remmy"
excerpt: "Un rapper giovanissimo in cui crediamo davvero tanto, che sicuramente farà parlare parecchio di sé durante questo 2016, anche grazie al suo primo lavoro ufficiale Come il mare d’inverno, in uscita il 21 giugno. Classe 1994, cresciuto nell’hinterland milanese, membro della super crew Microfili Click, è una delle voci più interessanti e dense di contenuti [&hellip"
quote: ""
description: "Un rapper giovanissimo in cui crediamo davvero tanto, che sicuramente farà parlare parecchio di sé durante questo 2016, anche grazie al suo primo lavoro ufficiale Come il mare d’inverno, in uscita il 21 giugno. Classe 1994, cresciuto nell’hinterland milanese, membro della super crew Microfili Click, è una delle voci più interessanti e dense di contenuti [&hellip"
keywords: ""
date: 2016-06-14T00:00:00.000+01:00
author: "Marta Blumi Tripodi"
cover: "/assets/uploads/import/remmy.png"
pagination:
  enabled: true

---

**Un rapper giovanissimo in cui crediamo davvero tanto, che sicuramente farà parlare parecchio di sé durante questo 2016, anche grazie al suo primo lavoro ufficiale _Come il mare d’inverno_, in uscita il 21 giugno. Classe 1994, cresciuto nell’hinterland milanese, membro della super crew Microfili Click, è una delle voci più interessanti e dense di contenuti della nuova scena italiana. Oggi abbiamo il piacere di presentarvi il video della title track, che potete vedere qui sopra, e ne abbiamo approfittato anche per fargli qualche domanda in attesa di un’intervista vera e propria.** 

**In un mondo di mc che pubblicano il primo album ufficiale a sedici anni, tu hai aspettato fino a 21 per farlo (e ci stai lavorando su da parecchio). Come mai?**

Ho deciso di prendermi tutto il tempo necessario per poter lavorare come volevo al mio primo disco ufficiale: un po’ perché sono un eterno insoddisfatto e un po’ perché volevo esordire con un lavoro di qualità, che ha richiesto tempo e sacrifici per essere ricercata e raggiunta. Le due cose sommate prolungano i tempi, ma sono fiero del risultato ottenuto: spero possiate esserlo anche voi.

**Sei soddisfatto del risultato, quindi?**

Abbastanza, ma lo dico a bassa voce. Proprio per il discorso che si faceva prima, attendo molto di scoprire il parere di chi ha sempre creduto in me fin dal primo momento e di tutte quelle persone che spero si avvicineranno alla mia musica grazie a _Come il Mare d’Inverno_.

**Cosa rappresenta _Come il Mare d’Inverno_ per te, come traccia?**

Ha rappresentato tanto per me nel periodo in cui l’ho scritto, ed è tutto contenuto in questo disco. Chi lo ascolterà avrà ben presente quello che voglio comunicare. Quando lo riascolto, ritrovo ogni cosa che ho vissuto e che ho amato e sono contento di essere riuscito a dare loro lo spazio e la dimensione a mio parere più giusta.

**Vieni spesso rappresentato come un mc conscious: ti ritrovi in questa definizione?**

Sì e no. Io mi definisco innanzitutto un rapper, con tutte le sfaccettature possibili del termine. Ho fatto dell’introspezione la colonna portante della mia scrittura, mettendomi sempre a nudo in ogni verso, ma ho fatto e continuerò a fare anche tracce di genere differente. Mi piace mettermi in gioco, sperimentare ed esprimere tutti i lati di me stesso attraverso la musica.

**Quando uscirà il disco? Puoi darci qualche anticipazione?**

Il 21 giugno, in modo totalmente indipendente: potrete scaricarlo in free download su Mcofficial.com. Il 21 giugno è una data simbolica e non poteva essere altrimenti data la mia fissa con la numerologia e la simbologia in generale: far uscire un disco con questo titolo il primo giorno d’estate ha un significato molto particolare per via di tutte le sfumature che ho cercato di dare a _Come il Mare d’Inverno_.