---
layout: articoli
category: Articoli
banner: "/assets/uploads/import/boh.jpg"
title: "Il bizzarro libretto informativo sul writing realizzato dal Comune di Milano"
excerpt: "Il writing è un argomento ovviamente controverso per le amministrazioni comunali italiane, molte delle quali non hanno ancora capito del tutto la differenza tra la categoria “writer” e quella “tizio che scarabocchia una frase romantica sul condominio di fronte a quello della sua fidanzata”. Ad aumentare la confusione, pur con buone intenzioni, ci si mette anche il [&hellip"
quote: ""
description: "Il writing è un argomento ovviamente controverso per le amministrazioni comunali italiane, molte delle quali non hanno ancora capito del tutto la differenza tra la categoria “writer” e quella “tizio che scarabocchia una frase romantica sul condominio di fronte a quello della sua fidanzata”. Ad aumentare la confusione, pur con buone intenzioni, ci si mette anche il [&hellip"
keywords: ""
date: 2016-04-19T00:00:00.000+01:00
author: "Marta Blumi Tripodi"
cover: "/assets/uploads/import/boh.jpg"
pagination:
  enabled: true

---

Il writing è un argomento ovviamente controverso per le amministrazioni comunali italiane, molte delle quali non hanno ancora capito del tutto la differenza tra la categoria “writer” e quella “tizio che scarabocchia una frase romantica sul condominio di fronte a quello della sua fidanzata”. Ad aumentare la confusione, pur con buone intenzioni, ci si mette anche il comune di Milano, che ha appena dato alle stampe il pamphlet _Facciamo bella la nostra città – libretto di educazione civica per il contrasto al graffitismo vandalico_ (scaricabile gratuitamente in pdf **[qui](http://download.repubblica.it/pdf/2016/locali/milano/libretto%5Fgraffitismo.pdf)**), destinato a spiegare il fenomeno del writing agli alunni delle scuole primarie. E chi glielo spiega, vi chiederete voi? Tre gli autori del piccolo tomo in questione: Stefano Di Battista, direttore della rivista degli oratori italiani; Fabiola Minoletti, “studiosa del graffitismo vandalico”; Sara Luciani, studentessa universitaria con trascorsi al liceo artistico.

Il libretto fa una breve storia del writing dalle origini ad oggi (un po’ imprecisa, a dire il vero, soprattutto quando si parla dei vari stili di lettering). Dopodiché viene la parte per così dire civica, che lascia abbastanza perplessi. Qualche esempio:

“_C’è chi sui muri scrive e chi invece disegna. E tali disegni lasciano spesso a bocca aperta. Si chiama street art (arte di strada) ed è molto diversa dall’attività del writer vandalico. Mentre quest’ultimo vuole imporre il suo nome e sceglie qualunque spazio, pubblico o privato, per farlo, senza preoccuparsi dei danni che arreca (a un monumento, per esempio), l’artista di strada è invece attento al contesto in cui inserire la sua opera_“. L’esempio, ovviamente, è Banksy. Peccato che “ _l’artista di strada e il writer che compie vandalismi sono divisi da una parola: permesso, che il primo domanda sempre, il secondo mai_“. Quando mai Banksy ha chiesto un permesso in vita sua?

Si prosegue sul tema dell’aggressività del writer, un genere sociale notoriamente violento, a quanto pare: “_Resta famoso l’assalto alla stazione di Villa Fiorita (20 aprile 2013), quando 17 ragazzi, dopo aver azionano i freni d’emergenza, sbarrato le porte impedendo ai viaggiatori l’uscita, hanno aggredito il macchinista. La reazione violenta spesso è rivolta anche verso gli uomini della vigilanza, contro i quali vengono lanciati bastoni, pietre e bombolette spray. Di fronte a tali vicende le forze dell’ordine parlano di un’escalation di teppismo e violenza”._

Occhio anche all’identikit del writer-tipo, anche questo piuttosto demagogico: “_A fine 2015 risultavano identificati dal Nucleo tutela decoro urbano della polizia 286 writer; di questi, 213 sono già stati sottoposti a indagine. Il 45% di questo campione lavora in settori di tipo creativo: grafica, fotografia, tatuaggi, musica. Ciò è in accordo con la provenienza scolastica, che abbiamo visto essere in prevalenza di carattere artistico: il 70% ha infatti frequentato un istituto di questo genere, nei cui locali si rilevano spesso tag e altre tracce di graffitismo. Anche nelle abitazioni dei writer finiti sotto indagine non mancano segnali: i muri delle camere sono tappezzati di loro tag. Ciò significa che le famiglie erano a conoscenza delle attività d’imbrattamento, ma hanno preferito chiudere gli occhi. Le giustificazioni più frequenti dei genitori che si ritrovano ad avere a che fare con le forze dell’ordine sono: «In fondo non fa del male a nessuno… Piuttosto che si droghi… È solo disagio giovanile»”._

Insomma, come sempre tanta confusione e demonizzazione. La domanda sorge spontanea: visto che a Milano esistono parecchi writer e street artist che ormai collaborano con le istituzioni per ridecorare alcuni spazi urbani messi a disposizione proprio dal comune, non era forse il caso di consultare direttamente loro prima di scrivere questo opuscolo?