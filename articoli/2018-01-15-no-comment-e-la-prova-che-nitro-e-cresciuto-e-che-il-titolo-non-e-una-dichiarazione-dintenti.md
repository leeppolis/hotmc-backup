---
layout: articoli
category: Articoli
banner: "/assets/uploads/import/901f6ae59d459d80e408427fa70005ef.960x960x1.jpg"
title: "No Comment è la prova che Nitro è cresciuto (e che il titolo non è una dichiarazione d’intenti)"
excerpt: "“Penso di avere detto tutto quello che dovevo dire con questo disco, riguardo questo periodo della mia vita”: esordisce così Nitro, con la voce un po’ ammorbidita dall’emozione, mentre entra nella sala conferenze della sede milanese di Sony Music Italia. Una vera e propria cerchia di giornalisti – stampa di settore e generalista, giovani e meno [&hellip"
quote: ""
description: "“Penso di avere detto tutto quello che dovevo dire con questo disco, riguardo questo periodo della mia vita”: esordisce così Nitro, con la voce un po’ ammorbidita dall’emozione, mentre entra nella sala conferenze della sede milanese di Sony Music Italia. Una vera e propria cerchia di giornalisti – stampa di settore e generalista, giovani e meno [&hellip"
keywords: ""
date: 2018-01-15T00:00:00.000+01:00
author: "Riccardo Primavera"
cover: "/assets/uploads/import/901f6ae59d459d80e408427fa70005ef.960x960x1.jpg"
pagination:
  enabled: true

---

“_Penso di avere detto tutto quello che dovevo dire con questo disco, riguardo questo periodo_ _della mia vita_”: esordisce così **Nitro**, con la voce un po’ ammorbidita dall’emozione, mentre entra nella sala conferenze della sede milanese di **Sony Music Italia**. Una vera e propria cerchia di giornalisti – stampa di settore e generalista, giovani e meno giovani – lo attende per parlare di **No Comment**, il suo ultimo lavoro: un disco che ci mostra un nuovo lato di Nitro, anzi, un nuovo Nitro a tutti gli effetti. La prima riprova di quanto detto la troviamo proprio durante la conferenza stampa: il giovane artista **Machete** si siede nel mezzo del cerchio creato dai membri della stampa, si muove tra di loro, si avvicina agli interlocutori, azzera per quanto possibile la distanza. È curioso di capire ciò che il disco ha lasciato a livello personale, al di fuori di commenti strettamente tecnici o legati alla testata di appartenenza del redattore. Nitro è interessato alle persone e a come queste rispondono a No Comment e alla visione dell’autore.

###### _Cover a cura di MOAB_

“_No Comment è solamente la copertina, solamente il titolo, solamente la superficie del progetto_” continua Nitro “_e_ _sulla superficie io non ho niente da dire_”: risponde così ad una domanda che gli chiedeva come andasse interpretato il titolo, visto che a livello lirico i commenti non mancano affatto. La cura per la sostanza è infatti sempre stata uno dei marchi di fabbrica della musica del rapper vicentino, mai banale nella ricercatezza lirica, dagli argomenti trattati al vocabolario utilizzato, senza scadere però nella facile retorica o nel “_rap universitario_” – come lo definisce lui – perché semplicemente non gli appartiene. Alle sue spalle ci sono **Slait**, **Hell Raton**, **Low Kidd** e **Salmo**: quattro figure presenti non per sostenerlo – il ragazzo è cresciuto e si regge sulle sue gambe – ma per testimoniare quando sia stato intenso il percorso di crescita attraversato da Nitro. L’etichetta di “brutta copia di Salmo” che alcuni gli avevano affibbiato è solo un ricordo sbiadito ormai, Nitro è un artista di spessore sotto tutti i punti di vista: la collaborazione a stretto contatto con Low Kidd ha arricchito il bagaglio di sonorità su cui esprimersi, rendendo No Comment un disco dalle produzioni variegate ma dalle atmosfere coese e particolarmente evocative. Che si parli di una love ballad come _San Junipero_ o di una critica all’incoerenza del pubblico del rap italiano come in _Chairaggione_, l’ascoltatore è catapultato nel mood del pezzo sin dalle prime note della strumentale.

“_Ti rendi conto che in questo immenso e infinito scorrere dell’universo_ _siamo veramente delle briciole_”: non manca una puntina di nichilismo nelle parole di Nitro, che commenta così la disillusione trasmessa dal testo di _Horror Vacui_. L’ultimo brano del disco è infatti un’outro incredibilmente intensa dal punto di vista riflessivo e introspettivo, una chiusura che non può non portare a rivalutare ciò che l’intera esperienza d’ascolto di No Comment trasmette. “_Tante_ _cose che io scrivo nei dischi non le penso, le scrivo per convincermi,_ _per darmi una motivazione_” continua però l’artista, a confermare un approccio “esorcizzante” alla scrittura: se l’ascoltatore spesso e volentieri si rivede nel malessere celato in molte canzoni, Nitro le utilizza proprio come valvole di sfogo per i pensieri negativi. Paure, paranoie e timori vengono riversate nei testi, alleggerendo il carico emotivo che grava sull’artista – una sorta di spada di Damocle che ascoltatore e musicista si passano a vicenda dalla fase di creazione a quella dell’ascolto.

###### _Foto di Mattia Guolo_

Quando qualcuno gli chiede come mai quella componente spiccatamente metal che contraddistingue il suo rap si sia affievolita in No Comment, Nitro risponde che “_non mi piacerebbe liquidare la cosa con un semplice brano crossover, vorrei realizzare un intero progetto metal_”. L’idea di vedere l’artista alle prese con un genere così diverso per quanto spesso in contatto – dal rap è indubbiamente affascinante, rafforzata poi dal commento di Low Kidd, che fa notare come “_l’attitudine di Nitro nel suo modo di fare musica è comunque molto metal, a prescindere dai suoni_”.

Pur senza la componente metal, senza l’odio cieco che albergava nei suo testi e senza i brani aggressivi contro le ex-ragazze – tanto per citare alcuni degli elementi caratterizzanti la musica di Nitro fino ad oggi – i primi risultati ci dicono che No Comment (e Nitro) hanno passato l’esame di maturità. L’intero disco è comodamente ascoltabile nella Top 50 di Spotify, superando i 2 milioni di streaming complessivi, stabilmente al primo posto anche sui vari Apple Music, iTunes e Amazon. Un ottimo modo per zittire le voci fastidiose dei detrattori convinti che un disco adulto, più riflessivo e meno rabbioso, avrebbe finito per risultare indigesto al pubblico del rapper; la riprova che il pubblico può crescere di pari passo con l’artista, o per lo meno riconoscerne il percorso. Il resto sono chiacchiere, opinioni, gusti e orientamenti soggettivi: per quelli Nitro ha messo la risposta in copertina, in stampatello, chiara ed inequivocabile.

Aggiornamento numerico dell’ultim’ora: No Comment risponde alle chiacchiere sulla presunta assenza di hype riguardo il progetto, e lo fa battendo il record di Spotify Italia in 24 ore, facendo registrare la bellezza di 2,079,349 di stream.