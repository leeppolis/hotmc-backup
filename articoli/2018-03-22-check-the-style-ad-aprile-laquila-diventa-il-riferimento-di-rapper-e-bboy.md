---
layout: articoli
category: Articoli
banner: "/assets/uploads/import/check-the-style-1024x1023.jpg"
title: "Check the style: ad Aprile L’Aquila diventa il riferimento di rapper e bboy"
excerpt: "La quindicesima edizione del Check The Style – evento nato per promuovere le discipline del breaking e del rap – si prepara ad incendiare il capoluogo abruzzese il 12/13/14 Aprile. Nata da un’idea di Jacopo Scotti aka Bboy Snook, questa manifestazione ormai ben radicata a L’Aquila si propone ogni anno di fungere da palcoscenico e [&hellip"
quote: ""
description: "La quindicesima edizione del Check The Style – evento nato per promuovere le discipline del breaking e del rap – si prepara ad incendiare il capoluogo abruzzese il 12/13/14 Aprile. Nata da un’idea di Jacopo Scotti aka Bboy Snook, questa manifestazione ormai ben radicata a L’Aquila si propone ogni anno di fungere da palcoscenico e [&hellip"
keywords: ""
date: 2018-03-22T00:00:00.000+01:00
author: "Riccardo Primavera"
cover: "/assets/uploads/import/check-the-style-1024x1023.jpg"
pagination:
  enabled: true

---

La quindicesima edizione del **Check The Style** – evento nato per promuovere le discipline del breaking e del rap – si prepara ad incendiare il capoluogo abruzzese il _12/13/14 Aprile_. Nata da un’idea di Jacopo Scotti aka **Bboy Snook**, questa manifestazione ormai ben radicata a _L’Aquila_ si propone ogni anno di fungere da palcoscenico e terreno comune per due discipline importantissime nella cultura hip hop, con protagonisti rapper e breaker.  
Lo scorso anno, con in programma le selezioni italiane dello **UK Bboy Championship**, **dell’Outbreak Europe** e con l’unico live italiano degli inglesi **Four Owls**, il Check The Style aveva totalizzato qualcosa come oltre 4000 presenze. Numeri importanti, anche a livello nazionale, ma che diventano incredibili se si pensa che siamo a L’Aquila, non a Roma o a Milano. Numeri che l’organizzazione ha tutte le intenzioni di bissare quest’anno, grazie ad una preparazione certosina e ad un calendario di eventi in grado di rendere memorabile il weekend.  
Il 12 Aprile si inizierà con un workshop tenuto da **Bboy Intact**, membro della crew ucraina _Ruffneck Attack_, bboy di caratura mondiale e giudice all’ultima edizione del _Red Bull BC One_ tenutosi ad Amsterdam; il workshop si terrà presso la palestra Zero Gravity de L’Aquila. Il giorno successivo si terrà la footwork battle e la longest powermove battle, che vedrà i partecipanti esibirsi sotto lo sguardo dei bboy **Cima, Kemio e Foglia** – ballerini di fama nazionale che vestiranno per l’occasione i panni dei giudici, il tutto all’interno del centro commerciale L’Aquilone (Campo di Pile, AQ). La serata del 13 si concluderà presso la birreria Anbra, in pieno centro storico aquilano, sulle note del sound system **Terre Mobili**.  
Sarà invece il rap a farla da padrone nella giornata del 14 Aprile: presso il Bliss (Montecchio, AQ), dopo le selezioni italiane dell’Outbreak Europe, si alterneranno infatti sul palco nomi importanti del rap made in ita e non solo. L’aquilano **Kid Kontrasto** aka Keso, **Kmaiuscola**, **dj TRix**, **William Pascal** & **Pacman XII** del **Do Your** **Thang**; se una line up simile non dovesse essere sufficiente, direttamente da oltreoceano saranno sul palco anche le icone newyorkesi **Afu-Ra** e **Jeru The Damaja**.  
Una tre giorni di livello assoluto, con l’unico obiettivo del divertimento all’insegna dell’hip hop, abbastanza da rendere L’Aquila la capitale italiana per tre giorni!