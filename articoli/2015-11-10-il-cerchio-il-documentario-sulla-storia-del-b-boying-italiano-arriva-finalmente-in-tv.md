---
layout: articoli
category: Articoli
banner: "/assets/uploads/import/ilcerchio_poster4-1024x1023.jpg"
title: "Il Cerchio: il documentario sulla storia del b-boying italiano arriva finalmente in tv"
excerpt: "Un tempo, almeno fino ai primi anni ’00, se seguivi l’hip hop i b-boy (non intesi come kaosiani b-boy fieri, ma come ballerini di breakdance) erano parte della tua esperienza quotidiana. Li incontravi alle jam, li vedevi allenarsi sotto i portici del centro quando il sabato pomeriggio uscivi con gli amici; inciampavi in un cerchio [&hellip"
quote: ""
description: "Un tempo, almeno fino ai primi anni ’00, se seguivi l’hip hop i b-boy (non intesi come kaosiani b-boy fieri, ma come ballerini di breakdance) erano parte della tua esperienza quotidiana. Li incontravi alle jam, li vedevi allenarsi sotto i portici del centro quando il sabato pomeriggio uscivi con gli amici; inciampavi in un cerchio [&hellip"
keywords: ""
date: 2015-11-10T00:00:00.000+01:00
author: "Marta Blumi Tripodi"
cover: "/assets/uploads/import/ilcerchio_poster4-1024x1023.jpg"
pagination:
  enabled: true

---

Un tempo, almeno fino ai primi anni ’00, se seguivi l’hip hop i **b-boy** (non intesi come kaosiani b-boy fieri, ma come ballerini di breakdance) erano parte della tua esperienza quotidiana. Li incontravi alle jam, li vedevi allenarsi sotto i portici del centro quando il sabato pomeriggio uscivi con gli amici; inciampavi in un cerchio perennemente aperto perfino se andavi a un concerto o a ballare in un club. Con il progressivo aumentare della popolarità del rap, però, è come se i b-boy fossero scomparsi dall’occhio dei riflettori: se negli anni ’90 quasi tutti gli appassionati di hip hop erano in grado di distinguere un windmill da un headspin, i ragazzini di oggi probabilmente hanno decine di amici che fanno freestyle, ma non conoscono nessuno che balli, e neppure hanno idea di cosa stia davvero dietro ai passi o alla filosofia della breakdance. Perché, quando e come si è persa questa componente fondamentale? Bella domanda. Probabilmente la causa è anche della generazione precedente, la stessa generazione i cui esponenti oggi campano di rap ma spesso si vergognano di associare il loro nome all’hip hop come cultura, forse per paura di sembrare retrogradi e poco cool.

Che siate nati nei primi anni ’00 o che abbiate fatto in tempo a vedere i ’90, comunque, c’è un modo molto semplice per saperne di più sul b-boying di ieri e di oggi. Basta armarsi di telecomando e accendere la tv su Italia 1 nella notte tra mercoledì 11 e giovedì 12 novembre, attorno all’una, per la première di un documentario che abbiamo avuto il piacere di vedere in anteprima. Si intitola **_Il Cerchio_**, anticipa la telecronaca della finale del prestigiosissimo **[Red Bull BC One](https://www.redbull.com/it/it/music/events/1331726944410/red-bull-bc-one-world-final-roma-2015)**, è stato realizzato con il supporto di Red Bull e vanta un team d’eccezione. Produzione di **Undervilla** (la stessa di molti video rap), regia di **Davide Polato** (idem come sopra), a cura di **Silvia Volpato** (co-fondatrice della leggendaria rivista Superfly, fin dagli anni ’90 è una delle giornaliste italiane più preparate e apprezzate in ambito di hip hop e black music), musiche di **David Nerattini** (pure lui fondatore di Superfly, beatmaker sotto il nome di Little Tony Negri, compositore e musicista ultimamente con La Batteria), progetto grafico di **Dee’mo** (c’è bisogno di spiegare chi è?). E’ un lungo excursus che racconta la nascita della scena italiana e la sua evoluzione, per renderci conto una volta per tutte, se mai ce ne fosse bisogno, che è più viva e attuale che mai.

_Il Cerchio_ risale fino alle origini della **breakdance** in Italia, anche grazie a materiale d’archivio come video amatoriali o antichissime apparizioni televisive (come un’esibizione durante il mitico Orecchiocchio di Raitre nel 1984), ma soprattutto sfruttando le testimonianze dei pionieri. Gente come **Sean**, **The Next One**, **Sha One**, **Iceone**, che raccontano come funzionava l’approfondimento di una disciplina che trent’anni fa in Italia era una novità assoluta. La scoperta tramite film come _Flashdance_ o _Beatstreet_; il tentativo di imparare da soli, senza esempi o materiale da cui prendere spunto; la creazione di luoghi di ritrovo, che in un’epoca pre-cellulare e pre-social network erano indispensabili per fare in modo che la neonata scena si ritrovasse insieme e si sviluppasse. La ricerca quasi disperata di posti con una pavimentazione di marmo, adatta per ballare: il **muretto** a Milano, l’esterno del **Teatro Regio** a Torino, la **galleria della Garbatella** a Roma, le **Poste Centrali** a Napoli e via dicendo. Passo dopo passo si discende l’albero genealogico dei b-boy italiani che si sono tramandati la conoscenza da una generazione alla successiva: il compianto **Crash Kid**, **Twice**, **Led**, **Master Freeze**, **Shamarock,** **Eka**, **Ninja JS**, **Scacio**, **Paolo Swift**, **Cico**, **Matteino**… E ancora, le crew, da **Urban Force** a **Natural Force** passando per i **Break the Funk** di Ravenna, che nel 2004 hanno primeggiato al Battle of The Year, e alla positivissima esperienza di **Ancona**, che in Italia potrebbe essere considerata a buon diritto la capitale della breakdance, essendo arrivata alla terza generazione di b-boy che insegna ai ragazzini a ballare. Racconti in grado di riportarvi agli anni della vostra adolescenza, se c’eravate per vivere quel periodo, o di farvi rimpiangere amaramente di non averlo mai vissuto se siete troppo giovani. Ma soprattutto, racconti in grado di farvi sperare in un futuro di cui magari ignoravate l’esistenza, ma che è senz’altro più genuino e positivo di quello a cui siamo abituati nella scena rap italiana.

Una delle cose più belle e vere del documentario la dice Eka, b-girl artisticamente cresciuta nel centro Italia: “Questa ormai **non è semplicemente una cultura giovanile**, perché nella mia crew ci sono io che ho 37 anni e poi ci sono gli ultimi arrivati che sono ragazzi di 18”. La breakdance, come forse nessun’altra disciplina dell’hip hop, è in grado di fare da ponte tra diversi mondi e diverse età, trasmettendo il sapere dal più esperto al neofita, dal più vecchio al bambino. E a sua volta anche il bambino può insegnare qualcosa a chi ha decine di anni più di lui (vedi il caso emblematico di **Alessio Spitfire Lunardini**, che a soli 12 anni si è laureato campione per poi morire tragicamente pochi mesi dopo e diventare ancora oggi un esempio di dedizione e passione). Una cosa è certa: di poche altre cose si può dire altrettanto.

_Il documentario_ Il Cerchio_, oltre che in tv, sarà visibile in versione web series (vedi estratto qui sopra) all’interno del Red Bull Bc One Hub allestito presso Spazio 900 a Roma da giovedì 12 a sabato 14 novembre._

_La finalissima di Red Bull BC One si terrà (per la prima volta in Italia) sabato 14 novembre al Palazzo dei Congressi di Roma, a partire dalle ore 21.00 Per info, **[Redbull.it/bcone](http://www.Redbull.it/bcone)**_