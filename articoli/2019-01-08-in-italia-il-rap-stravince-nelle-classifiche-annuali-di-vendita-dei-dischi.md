---
layout: articoli
category: Articoli
banner: "/assets/uploads/import/cover_classifiche-800x445.jpg"
title: "In Italia il rap stravince nelle classifiche annuali di vendita dei dischi"
excerpt: "Nota di metodo, per i pochi a cui ancora non fosse chiaro: ormai, quando si parla di vendita, non si parla più solo di una persona fisica che si reca in un negozio di dischi (digitale o fisico) e ne compra uno (digitale o fisico), ma anche e soprattutto di streaming. E’ una delle ragioni [&hellip"
quote: ""
description: "Nota di metodo, per i pochi a cui ancora non fosse chiaro: ormai, quando si parla di vendita, non si parla più solo di una persona fisica che si reca in un negozio di dischi (digitale o fisico) e ne compra uno (digitale o fisico), ma anche e soprattutto di streaming. E’ una delle ragioni [&hellip"
keywords: ""
date: 2019-01-08T00:00:00.000+01:00
author: "Marta Blumi Tripodi"
cover: "/assets/uploads/import/cover_classifiche-800x445.jpg"
pagination:
  enabled: true

---

Nota di metodo, per i pochi a cui ancora non fosse chiaro: ormai, quando si parla di vendita, non si parla più solo di una persona fisica che si reca in un negozio di dischi (digitale o fisico) e ne compra uno (digitale o fisico), ma anche e soprattutto di streaming. E’ una delle ragioni per cui il rap da qualche anno stravince: perché i maggiori fruitori dello streaming sono ovviamente i ragazzi più giovani, e i ragazzi più giovani ascoltano a palla e a ruota soprattutto il rap. Questo, però, non basta sicuramente a spiegare il perché siamo finalmente arrivati in vetta alle classifiche, e in particolare a quelle di lungo periodo, che riassumono l’andamento di un anno intero. Il motivo va ricercato altrove, nel fatto che finalmente l’hip hop italiano è un universo talmente variegato e pieno di sfumature da soddisfare davvero tutti i gusti: e di questo non possiamo che essere felici. (_Continua dopo la foto_)

Come ogni gennaio la FIMI, federazione che riunisce l’industria discografica italiana, ha pubblicato le classifiche che decretano gli album, i singoli, le compilation e i vinili più venduti del 2018: e il rap ha trionfato praticamente ovunque. In particolare, **l’album più venduto in assoluto è stato _Rockstar_ di Sfera Ebbasta**: nella top 10 seguono **_Playlist_ di Salmo** alla n°4 (un risultato straordinario, se si pensa che è uscito solo qualche settimana fa), **_20_ di Capo Plaza** alla n°6, **_Peter Pan_ di Ultimo** alla n°7 (non è propriamente rap, ma è comunque un’artista urban e soprattutto è prodotto da una delle label indipendenti più attive nel rap e nata in seno alla scena, Honiro) e **_Davide_ di Gemitaiz** alla n°9\. In totale, nella top 100 gli album rap o assimilabili alla musica urban presenti in classifica sono **34, più di un terzo del totale**, e praticamente tutti italiani fatta eccezione per **XXXTentacion**, **Post Malone**, **Drake** e **Eminem**. Ci sono molti nomi che si ripetono più volte con due album diversi, come **Gué Pequeno**, **Salmo** o **Ultimo**, e anche degli outsider totali, come **Mezzosangue** (alla n°94, perfino più in alto di **Achille Lauro** che è alla n°97, anche se c’è da dire che avere realizzato un album doppio lo avvantaggia, dal punto di vista degli streaming) e **Frah Quintale**. La classifica dei singoli, poi, mostra un panorama ancora più netto: **nella top 100, la metà delle canzoni sono rap o urban**. E anche quella dei vinili segna un cambio di passo clamoroso: **il vinile italiano più venduto in assoluto è quello di _Enemy_ di Noyz Narcos**. Più di Mina, più di Lucio Battisti.

Insomma: dal punto di vista dei numeri, c’è di che festeggiare. Dal punto di vista della qualità, anche: è vero, non tutti i dischi presenti in questa classifica sono degli immortali capolavori, ma ce ne sono parecchi che sono belli, validi, fatti bene e che sicuramente resteranno per ben più di un anno. E le cagate pazzesche di fantozziana tradizione sono veramente poche, oltretutto. La speranza, per il 2019, è che sempre più realtà valide e solide riescano a farsi strada nell’industria discografica italiana: ci guadagneremmo tutti.