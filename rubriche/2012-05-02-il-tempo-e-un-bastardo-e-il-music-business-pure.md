---
layout: rubriche
category: Rubriche
banner: "/assets/uploads/import.rubriche/TEMPO-E-UN-BASTARDO.jpg"
title: "Il tempo è un bastardo (e il music business pure)"
excerpt: "Il libro di questa settimana è particolare, rispetto ai soliti che presentiamo. Innanzitutto perché è un romanzo (anche se piuttosto sui generis: ci arriveremo più avanti). Secondariamente, perché non parla di hip hop, ma di industria musicale. Terzo, perché a scriverlo non è stato un musicista, ma una vera e propria scrittrice: Jennifer Egan, che [&hellip"
quote: ""
description: "Il libro di questa settimana è particolare, rispetto ai soliti che presentiamo. Innanzitutto perché è un romanzo (anche se piuttosto sui generis: ci arriveremo più avanti). Secondariamente, perché non parla di hip hop, ma di industria musicale. Terzo, perché a scriverlo non è stato un musicista, ma una vera e propria scrittrice: Jennifer Egan, che [&hellip"
keywords: ""
date: 2012-05-02T00:00:00.000+01:00
author: "Marta Blumi Tripodi"
cover: "/assets/uploads/import.rubriche/TEMPO-E-UN-BASTARDO.jpg"
pagination:
  enabled: true

---

Il libro di questa settimana è particolare, rispetto ai soliti che presentiamo. Innanzitutto perché è un romanzo (anche se piuttosto sui generis: ci arriveremo più avanti). Secondariamente, perché non parla di hip hop, ma di industria musicale. Terzo, perché a scriverlo non è stato un musicista, ma una vera e propria scrittrice: Jennifer Egan, che nel 2011 ci ha pure vinto un premio Pulitzer. Si intitola _Il tempo è un bastardo_, ed è una lettura che vale decisamente la pena intraprendere.

Dicevamo che è un romanzo diverso, rispetto alla media di quelli pubblicati. Non racconta una singola vicenda in maniera lineare, ma un intero mondo. Il vero protagonista è il music business, esplorato da ogni punto di vista: quello del discografico, della sua assistente, del minuscolo gruppo punk adolescenziale, del musicista fallito e dei loro amici, degli amici degli amici e via dicendo. Ogni capitolo è dedicato a un personaggio e a un’epoca storica diversa, ma tutti i personaggi si conoscono e hanno un legame con uno degli altri: sta a voi scoprire con quale. Ognuno di loro è raccontato in maniera diversa, usando uno stile diverso, fino ad arrivare all’estremo vero: la ragazzina dodicenne che tratteggia in modo incredibilmente efficace la sua storia tramite le slide di una presentazione Powerpoint (non è una metafora, sia chiaro: c’è un intero racconto che è proprio da leggere slide per slide).

Leggendo il romanzo, scoprire qualcosa di più sull’industria musicale non è automatico: in realtà quella musicale è più che altro una cornice, ma rende molto bene l’idea della tipologia di personaggi che affollano l’ambiente. Le conclusioni che uno sarebbe portato a trarre sono piuttosto deprimenti, perché l’autrice ritrae un notevole campionario di miserie umane. Ma è un ritratto estremamente verosimile, purtroppo. Pure scritto incredibilmente bene, il che non guasta. E anche se la scena musicale di riferimento di cui si racconta nel libro è quella del punk di San Francisco, è quasi garantito che vi appassionerete alla storia come se fosse ambientata nei block party di Bed Stuy o a Compton.

Jennifer Egan  
Il tempo è un bastardo  
Minimum Fax  
Euro 18,00