---
layout: rubriche
category: Rubriche
banner: "/assets/uploads/import.rubriche/FY020Godblesscomputers-Lost.jpg"
title: "Oltre #2"
excerpt: "Eccoci dunque alla seconda puntata di Oltre, l’ultima rubrica nata in casa Hotmc: uno sguardo bimestrale a opere non solo hip hop. Se un po’ seguite il panorama urban e black italiano non potete non conoscere la label friulana ReddArmy: le sue uscite sono sempre sinonimo di qualità e i suoi protetti sono favolose menti [&hellip"
quote: ""
description: "Eccoci dunque alla seconda puntata di Oltre, l’ultima rubrica nata in casa Hotmc: uno sguardo bimestrale a opere non solo hip hop. Se un po’ seguite il panorama urban e black italiano non potete non conoscere la label friulana ReddArmy: le sue uscite sono sempre sinonimo di qualità e i suoi protetti sono favolose menti [&hellip"
keywords: ""
date: 2013-03-05T00:00:00.000+01:00
author: "Ghemison"
cover: "/assets/uploads/import.rubriche/FY020Godblesscomputers-Lost.jpg"
pagination:
  enabled: true

---

Eccoci dunque alla seconda puntata di Oltre, l’ultima rubrica nata in casa Hotmc: uno sguardo bimestrale a opere non solo hip hop.

Se un po’ seguite il panorama urban e black italiano non potete non conoscere la label friulana ReddArmy: le sue uscite sono sempre sinonimo di qualità e i suoi protetti sono favolose menti pensanti. [**Kappah**](https://soundcloud.com/kappah "https://soundcloud.com/kappah") è certamente uno di questi: beatmaker visionario e attento, ha militato anche nel supergruppo Madrac. In gennaio ha poi rilasciato gratuitamente un breve ep di produzioni recenti, tutte realizzate con il campionatore Roland Sp 404: dodici beat che si muovono agili e colorati tra hip-hop classico e tendenza wonky, senza tralasciare un gusto soul di tutto rispetto. _Sp Beats_ è l’ennesima conferma della bravura e della grande passione che muove l’indomito Christian Pevere, in arte Kappah.  
Partito all’incirca dalle stesse latitudini soniche, il livornese (ma oramai stabilitosi a Milano) UXO ha ben presto intrapreso altre strade (più scure e più elettroniche), mosso da uno sperimentalismo dannatamente curioso e mai domo: sua principale occupazione ultimamente è l’etichetta Queenspectra che ha appena liberato la prima produzione targata [**Braille Funk**](https://queenspectra.bandcamp.com/album/braille-funk "http://queenspectra.bandcamp.com/album/braille-funk"), misterioso trio di producer nostrani. Nei ventisei minuti dell’opera si viaggia senza soluzione di continuità nella black music più allucinata e materica: tramite la grande sapienza sampledelica, questo cerbero del funk synthetico ci guida nelle giungle dell’Africa e nelle dancehall di Kingston, nei ghetti d’America e nelle spazio siderale. Assalti di drum-machine e groove più morbidi si susseguono indifferenti, mentre suadenti ritmiche caraibiche vengono trasformate in beat distorti: all’ascoltatore non resta che abbandonarsi, travolto dal flusso psicotropo di questa musica.

Ritorniamo su territori più strettamente hip hop con l’ultima prova di Zona Mc: l’originale rapper riminese ha appena liberato ([**in free-download**](https://trovarobato.bandcamp.com/album/scrivere-col-sangue "http://trovarobato.bandcamp.com/album/scrivere-col-sangue"), come suo solito) _Scrivere Col Sangue_, settimo lavoro, nato in collaborazione con le etichette Trovarobato e CorpoC. In mezz’ora scarsa Zona torna sui suoi argomenti preferiti (la filosofia, l’alienazione tecnologica, il confronto con la morte) aggiungendovi uno sguardo polemico sulla contemporaneità, omaggia le donne partigiani (_Donne Resistenti_ con la dolorosa testimonianza della bergamasca Adriana Locatelli) e si getta in improbabili dissertazioni surreali (_Da Oggi Mi Chiamo Clemente_) e tributi ai migliori perdenti della storia, tra cui i romagnoli Sigismondo Malatesta, Evangelista Torricelli, Giovanni Bianchi e Michele da Cesena; tutto questo tramite un range sonico ben più ampio rispetto al passato: non mancano le consuete incursioni elettroniche, ma questa volta si distinguono anche atmosfere fumose e jazzate. Zona Mc si conferma così una delle voci più personali e atipiche della doppia acca italiana: un artista capace di essere insieme colto e divertente, tecnicamente impeccabile e diretto come pugno nello stomaco.  
Ne avrete già sicuramente sentito parlare, anche su queste pagine, ma l’esordio (uscito a fine dicembre) di Loop Loona merita qualche approfondimento: la rapper di origini calabre ha sfornato in [**free-download _Loonatica_,**](http://www.looploona.com/ "http://www.looploona.com/") ep di sette tracce, che finalmente permette anche a chi non l’ha mai vista dal vivo di apprezzare le sue grandi doti: un flow realmente pirotecnico, liriche complesse e l’attenzione per produzioni abbastanza classiche e di ottima qualità (a firma di Turi e Impro). Nonostante la brevità “Loonatica” ci offre un ottimo singolo come _Loop Lunatica_ (presente anche nella versione remix del mostro sacro Ice One), vera presentazione e dichiarazione d’intenti, il racconto delle proprie radici nell’iniziale _Potessimo_, lo sfoggio virtuoso di _Cherie Locusta_ e tematiche più riflessive come nella bella e soulful _La Giacca_ o in una _Vado Via_ che sfodera un beat acido e molto rock. Recuperate questo ep e tenete d’occhio Loop Loona: la possibilità che sia lei uno dei nomi più caldi di questo 2013 è assai alta.  
Chiudiamo questo nostro secondo appuntamento con un’uscita davvero recente: è fuori infatti da neanche una settimana _Lost in Downtown (The Beastie Boys re-works)_ in cui Godblesscomputers (il ravennate Lorenzo Nada, già dj nel Lato Oscuro Della Costa e attualmente una delle punte di diamante della scena wonky italiana) remixa sette brani classici dei Beastie Boys: il risultato è un perfetto cocktail in cui convivono genialmente le ritmiche storte e le atmosfere poetiche e suadenti di Godblesscomputers e le rime, sempre divertenti e mostruosamente tecniche, dei tre newyorchesi. Un bellissimo tributo, insomma: [**non lasciatevelo scappare**](http://freshyolabel.com/2013/%E2%96%B2%E2%80%8B020%E2%96%B2godblesscomputers-godblesscomputers-lost-in-downtown-the-beastie-boys-re-works/ "http://freshyolabel.com/2013/%E2%96%B2%E2%80%8B020%E2%96%B2godblesscomputers-godblesscomputers-lost-in-downtown-the-beastie-boys-re-works/").  
Ci ribecchiamo qui tra un paio di mesi.