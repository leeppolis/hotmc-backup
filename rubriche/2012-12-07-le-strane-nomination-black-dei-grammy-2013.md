---
layout: rubriche
category: Rubriche
banner: "/assets/uploads/import.rubriche/adele-grammy-awards_270.jpg"
title: "Le strane nomination black dei Grammy 2013"
excerpt: "Antefatto: se pensate che i Grammy Awards siano premi assegnati con gli stessi criteri con cui – per fare un esempio a caso – vengono assegnati gli Italian Hip Hop Awards di Mtv, vi sbagliate di grosso. Il meccanismo che regola le nomination e le vincite è molto complesso e caratterizzato da un grande equilibrio [&hellip"
quote: ""
description: "Antefatto: se pensate che i Grammy Awards siano premi assegnati con gli stessi criteri con cui – per fare un esempio a caso – vengono assegnati gli Italian Hip Hop Awards di Mtv, vi sbagliate di grosso. Il meccanismo che regola le nomination e le vincite è molto complesso e caratterizzato da un grande equilibrio [&hellip"
keywords: ""
date: 2012-12-07T00:00:00.000+01:00
author: "Marta Blumi Tripodi"
cover: "/assets/uploads/import.rubriche/adele-grammy-awards_270.jpg"
pagination:
  enabled: true

---

Antefatto: se pensate che i Grammy Awards siano premi assegnati con gli stessi criteri con cui – per fare un esempio a caso – vengono assegnati gli **Italian Hip Hop Awards di Mtv**, vi sbagliate di grosso. Il meccanismo che regola le nomination e le vincite è molto complesso e caratterizzato da un grande equilibrio interno. Visto che in pochi lo conoscono, vale la pena riassumerlo. In gara ci sono gli album, le canzoni e i prodotti discografici usciti nel corso dell’anno – in questo caso, quindi, dal novembre 2011 al novembre 2012\. Possono votare tutti i membri del comitato dei Grammy, ovvero coloro che lavorano nell’ambito della musica. Sono decine di migliaia di persone: gli artisti stessi, i produttori, ma anche i musicisti di contorno, i fonici, i discografici grandi e piccoli, perfino i curatori dei booklet, senza nessuna distinzione tra americani o stranieri, o tra chi lavora per una major e chi lavora per una minuscola indipendente. A parte alcune categorie “libere”, ciascuno tende a votare soprattutto nelle materie in cui capisce qualcosa: un violoncellista dell’orchestra sinfonica non voterà nella categoria per il miglior disco rap, e viceversa. E se si è coinvolti a qualsiasi titolo nella realizzazione di un disco in gara, ovviamente, non si può votare nelle categorie in cui il disco in questione è candidato. Ci sono centinaia di nomi e titoli in gara: dopo una prima tranche di votazioni, si riducono a 15 per ogni sezione. Da questi 15, per ogni genere musicale c’è un comitato di esperti ad hoc (una sorta di giuria di qualità di ispirazione sanremese) che sceglie i 5 candidati che effettivamente finiranno in nomination. Dopodiché il meccanismo ricomincia da capo: tra i 5 nominati per ogni categoria, il vincitore viene scelto di nuovo da tutte le decine di migliaia di votanti.

Una sorta di democrazia interna c’è, insomma, quindi è ancora più strano che le nomination ai Grammy di quest’anno, almeno in ambito black music, siano quelle che sono. Ieri mattina, puntualissima, è stata diffusa la lista (le premiazioni avranno luogo il prossimo 10 febbraio). Questa 55esima edizione promette di essere una delle più strane e deludenti di sempre; il che è bizzarro, perché il 2012 è stato un anno ricco di uscite discografiche interessanti e valide anche in ambito mainstream.

Partiamo dalle due grandi rivelazioni dell’annata, rispettivamente in campo rap e R&B: **Kendrick Lamar** e **Frank Ocean**. Il primo, incredibilmente (soprattutto alla luce del fatto che l’album è prodotto da **Dr. Dre**, non proprio un illustre sconosciuto), non è presente in nessuna delle categorie in gara, nonostante _Good kid, mA.A.d city_ sia uno dei dischi più apprezzati e venduti degli ultimi mesi. Il secondo, invece, è in gara per i tre premi più prestigiosi in assoluto: disco dell’anno, canzone dell’anno e miglior artista esordiente, dove affronta performer provenienti da tutti i generi musicali, tipo i Black Keys (che stravinceranno), Gotye o Carly Rae Jepsen. Quando si tratta di giocare in casa, però, scompare: nelle categorie black è presente solo in quella per il miglior disco urban contemporaneo. In compenso il collega **Miguel** (che ha sfornato un gran bel disco, ma non è ancora ai livelli di Frank Ocean né in termini musicali né di popolarità) ha fatto incetta di nomination, riuscendo a racimolarne una più di lui (cinque contro quattro).

Quanto alle nomination per i dischi rap, il mistero s’infittisce. Primo accadimento bizzarro: per il secondo anno di seguito, **_Watch the throne_** è candidato in diverse categorie. Il trucco c’è ma non si vede: probabilmente hanno sfruttato qualche riedizione del disco – una copertina leggermente diversa, una bonus track in più e il gioco è fatto, si può concorrere anche nel 2012\. L’anno scorso il disco non aveva vinto granché, surclassato dagli ottimi risultati del **Kanye West** di _My beautiful dark twisted fantasy_: quest’anno ci riprova nelle categorie miglior performance rap (_Niggas in Paris_), miglior collaborazione rap /cantato (_No church in the wild_), miglior canzone rap (_Niggas in Paris_) e miglior video (_No church in the wild_). Diventando così il disco rap più presente e pervasivo di questa edizione. Nonostante l’ottimo disco uscito nei tempi previsti dal regolamento, infatti, fa peggio di loro **Nas**, che è candidato in sole tre categorie: miglior performance rap (_Daughters_), miglior collaborazione rap /cantato (Cherry Wine) e miglior album rap. Quest’ultima sezione fa storia a sé, perché sembra che ci abbiano buttato dentro un po’ di tutto: a parte la candidatura di **Rick Ross** con _God forgives, I don’t_, e quella opinabile di 2 Chainz, come ha fatto ad arrivare in nomination un disco inutile come _Food & Liquor part II_ di **Lupe Fiasco**? E che ci fanno lì _Take Care_ di **Drake** e _Undun_ dei **Roots**, entrambi usciti a fine 2011 e quindi legalmente candidabili, ma ormai un po’ passatelli? Siamo sicuri che non ci fossero dischi migliori e più recenti?

Piccole consolazioni: **Adele**, che ha stravinto lo scorso anno con ben sei premi ottenuti, stavolta non è stata ingorda: ha una sola nomination (sì, l’album è lo stesso dell’anno scorso). **Salaam Remi** è candidato a miglior produttore dell’anno insieme a **Diplo** e **Dan Auerbach** dei Black Keys (molto probabilmente vincerà quest’ultimo). **Rihanna,** dopo avere imperversato per intere edizioni, è quasi scomparsa: finalmente qualcuno si è accorto che non è capace di cantare, anche se le canzoncine sono carine e viene molto bene in video (e infatti ha già ipotecato il premio per il miglior videoclip, quello di _We found love_). E, per la prima volta in parecchi anni, neanche un figlio di **Bob Marley** è stato nominato per la categoria miglior album reggae. In gara ci sono i **Wailers**, però. Non vale lo stesso, vero?