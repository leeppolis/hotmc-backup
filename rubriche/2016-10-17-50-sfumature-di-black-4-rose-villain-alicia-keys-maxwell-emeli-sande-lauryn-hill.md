---
layout: rubriche
category: Rubriche
banner: "/assets/uploads/import.rubriche/rose-villain.jpg"
title: "50 Sfumature di Black #4: Rose Villain, Alicia Keys, Maxwell, Emeli Sandé, Lauryn Hill…"
excerpt: "Una nuova puntata della nostra rubrica, e quindi una nuova incursione in tutto ciò che non è rap, ma che se siete fan della musica black potrebbe/dovrebbe piacervi. Anche questa settimana c’è l’imbarazzo della scelta, perciò mettetevi comodi e lasciatevi trasportare dal groove di questo viaggio. Si parte come al solito dall’Italia, o quasi: Rose [&hellip"
quote: ""
description: "Una nuova puntata della nostra rubrica, e quindi una nuova incursione in tutto ciò che non è rap, ma che se siete fan della musica black potrebbe/dovrebbe piacervi. Anche questa settimana c’è l’imbarazzo della scelta, perciò mettetevi comodi e lasciatevi trasportare dal groove di questo viaggio. Si parte come al solito dall’Italia, o quasi: Rose [&hellip"
keywords: ""
date: 2016-10-17T00:00:00.000+01:00
author: "Marta Blumi Tripodi"
cover: "/assets/uploads/import.rubriche/rose-villain.jpg"
pagination:
  enabled: true

---

Una nuova puntata della nostra rubrica, e quindi una nuova incursione in tutto ciò che non è rap, ma che se siete fan della musica black potrebbe/dovrebbe piacervi. Anche questa settimana c’è l’imbarazzo della scelta, perciò mettetevi comodi e lasciatevi trasportare dal groove di questo viaggio.

Si parte come al solito dall’Italia, o quasi: **Rose Villain**, infatti, è italiana e prodotta dall’italianissima **Machete**, ma vive a New York. Prima donna (e prima cantante) ad essere reclutata dall’etichetta sarda, sta dando grande prova di sé con il suo electropop sofisticato e venato di sfumature R’n’B: **_Geisha_**, il suo ultimo video, è uscito qualche giorno fa, ma siamo ancora in attesa dei dettagli sull’album.  

Bellissimo exploit anche per gli Abbracci Nucleari, all’anagrafe Rahma Hafsi e Marco Rigamonti. Rahma è già un nome noto dell’R’n’B italiano: ha pubblicato un bellissimo disco per B.M. Records, è stata tra i concorrenti di X Factor qualche anno fa e la sua splendida voce non ha certo bisogno di presentazioni: insieme a Marco ha dato vita a un progetto che ricorda il meglio di James Blake e che sfocerà presto in un EP. Intanto questo è il primo, incantevole singolo _Prenditi cura di me_.

Restando in tema di ragazze italiane con appeal internazionale, segnaliamo anche che la bravissima **Joan Thiele** (cantautrice di stanza a Milano ma con origini sudamericane, che ha vissuto a lungo tra Europa e America Latina e compone prevalentemente in inglese: qualche mese fa ha firmato un contratto discografico con Universal che ha pubblicato il suo primo EP omonimo) è fuori con una bellissima **cover di _Lost Ones_** di Lauryn Hill, rifatta in chiave molto personale.

Graditissimo ritorno anche per **Lauryn Hill**, a proposito, anche se non si tratta proprio di un inedito. Durante il weekend, infatti, ha partecipato a un festival organizzato da **Tidal** (dove, a quanto pare, Nicki Minaj si è commossa fino alle lacrime quando ha avuto l’occasione di conoscerla e si è perfino inginocchiata al suo cospetto) e per regalare qualcosa di ancora più corposo ai fan, ha anche registrato una **nuova versione in studio del suo classico _Rebel/I find it hard to say_**, precedentemente contenuto nel suo Mtv Unplugged del 2002\. Pare che sarà parte di un suo nuovo progetto, **_Unplugged 2.0_**, ma vista la lentezza con cui procede di solito prevediamo che ci sarà ancora parecchio da aspettare per ascoltare qualcosa. Il primo estratto, però, è già disponibile, anche se purtroppo solo per chi è [**abbonato a Tidal**](http://tidal.com/album/66070785).

E torniamo oltreoceano con un’altra nostra vecchia conoscenza, **Alicia Keys**, che questa settimana ha fatto doppietta: oltre ad annunciare il titolo e la release date del suo nuovo album, infatti (**_Here_**, fuori il 4 novembre anche in Italia) ha anche pubblicato un nuovo singolo con il featuring di **A$ap Rocky**, **_What we do for love_**: i più attenti di voi avranno sicuramente beccato subito il campione del riff iniziale, che è lo stesso di **_Credi che sia facile_ dei Lyricalz**. Il mondo è davvero piccolo.

Per chi ama le dive del soul anni ’90 è una settimana fortunata: ha fatto la sua ricomparsa anche **Mary J. Blige,** con un nuovo singolo dall’enigmatico titolo **_Thick of it_**. Non è ancora chiaro se il brano anticipi un nuovo album o no: nel frattempo, però, potete consolarvi ascoltandolo su Spotify o Apple Music.

Tra le altre cose, Mary J. Blige nelle prossime settimane sarà impegnata in un tour imperdibile per gli appassionati del genere, che però purtroppo non toccherà l’Italia: quello che la vedrà calcare il palco in coppia con il grandissimo **Maxwell**, altro nome ben noto a chi ascoltava R&B negli anni ’90\. Autore ben poco prolifico (negli ultimi 15 anni ha pubblicato solo tre dischi), è finalmente tornato con un super album che curiosamente ha lo stesso titolo del penultimo, **_BlackSUMMER’sNight_**. Questo **_1990x_** è il suo ultimo video estratto.

Un’altra collaborazione d’eccezione appena pubblicata è quella che vede protagonisti **Emeli Sandé e Jay Electronica** in veste di producer e rapper: **_Garden_**. Jay non è nuovo ai territori del soul, anche perché è da molti anni il compagno di **Erykah Badu** con cui ha anche una bambina: in questo caso affianca magistralmente la scozzese Emeli per quella che è un’anticipazione dal prossimo album di lei, **_Long live the angels_**, fuori l’11 novembre.  

Chiudiamo la carrellata con un’esordiente, la bravissima **Jones**. Londinese e giovanissima, da settimana scorsa è fuori anche in Italia con il suo nuovo album **_New skin_**, che vi consigliamo vivamente perché è sempre bello poter dire di avere scoperto in anteprima il nome di cui tutti parleranno tra qualche mese: questo è il suo ultimo video, **_Melt_**.