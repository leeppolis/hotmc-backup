---
layout: rubriche
category: Rubriche
banner: "/assets/uploads/import.rubriche/terry-crews-naked.jpeg"
title: "Fenomenologia dell’Old Spice Man (e del suo synth)"
excerpt: "Quando Google crea un Doodle interattivo, si stima che la produttività mondiale dei lavoratori del terziario (quelli che stanno in ufficio tutto il giorno ad annoiarsi, per intenderci) cali di un buon 20%. Succede soprattutto quando il Doodle in questione è musicale: chi non ha sprecato un’intera giornata smanettando sul perfetto synth che il motore [&hellip"
quote: ""
description: "Quando Google crea un Doodle interattivo, si stima che la produttività mondiale dei lavoratori del terziario (quelli che stanno in ufficio tutto il giorno ad annoiarsi, per intenderci) cali di un buon 20%. Succede soprattutto quando il Doodle in questione è musicale: chi non ha sprecato un’intera giornata smanettando sul perfetto synth che il motore [&hellip"
keywords: ""
date: 2012-08-29T00:00:00.000+01:00
author: "Marta Blumi Tripodi"
cover: "/assets/uploads/import.rubriche/terry-crews-naked.jpeg"
pagination:
  enabled: true

---

Quando Google crea un Doodle interattivo, si stima che la produttività mondiale dei lavoratori del terziario (quelli che stanno in ufficio tutto il giorno ad annoiarsi, per intenderci) cali di un buon 20%. Succede soprattutto quando il Doodle in questione è musicale: chi non ha sprecato un’intera giornata smanettando sul perfetto synth che il motore di ricerca ha [**dedicato al compleanno di Moog**](https://www.google.com/doodles/robert-moogs-78th-birthday "http://www.google.com/doodles/robert-moogs-78th-birthday"), precursore dell’odierna musica elettronica?

Più o meno lo stesso fenomeno di isteria di massa si sta replicando in questi giorni negli Stati Uniti grazie a un video interattivo della Old Spice, celebre marca di bagnoschiuma per uomini. In sostanza si tratta di remixare un celebre spot e di condividere la propria versione online. Stavolta, però, i fan sembrano ancora più accaniti. Innanzitutto per la natura del sintetizzatore: per creare musica gli utenti sono invitati a strizzare i muscoli di Terry Crews, gigantesco attore afroamericano già molto conosciuto dagli amanti del cinema black e trash, utilizzandolo come un burattino. Ma, soprattutto, la Old Spice è famosa per una serie di spot che ha fatto strage di premi e infranto ogni record, il cui comun denominatore è la genialità: una parola che sembra sprecata, visto che si tratta di pubblicità e certamente non delle più serie, ma non esiste nessun termine più adatto.  

[Old Spice Muscle Music](https://vimeo.com/47875656) from [Terry Crews](https://vimeo.com/terrycrews) on [Vimeo](https://vimeo.com).

Suddivisi in stagioni, proprio come un telefilm, di spot della Old Spice ne esistono oltre trecento. La stagione più amata dagli uomini è proprio quella che vede protagonista Terry Crews, intitolata _Smell is power_: il suo deodorante è talmente potente da creare esplosioni a catena che manco nel suo ultimo film _The expendables_. E data la sua abilità nel muovere le tette a comando, non sorprende che ora tutti facciano la fila per strizzargliele a ritmo di musica.  

La serie preferita dalle donne, invece, si intitola _The man you could smell like_, letteralmente “L’uomo di cui potresti profumare”. Inventata inizialmente per convincere le mogli a non comprare bagnoschiuma al caramello o alla violetta anche per i loro mariti, è diventata immediatamente un cult: The Old Spice Man, questo il nome del protagonista, spiega alle telespettatrici adoranti che, anche se il loro uomo non sarà mai bello come lui, perlomeno può profumare di lui. A quanto risulta dalle visualizzazioni su Youtube, almeno 340 milioni di persone sembrerebbero disposte a credergli.  

The Old Spice Man (lui in persona) ha fatto il giro di tutti i maggiori talk show americani ed è anche protagonista di vari spin-off. [**Quello natalizio**](https://www.youtube.com/playlist?list=PL6F8281C4E6897AD4&feature=plcp "http://www.youtube.com/playlist?list=PL6F8281C4E6897AD4&feature=plcp"), in cui con la sua tradizionale umiltà si impegna a fare un regalo a tutti e 7 i miliardi degli abitanti della Terra; quello [**dedicato ai social network**](https://www.youtube.com/playlist?list=PL484F058C3EAF7FA6&feature=plcp "http://www.youtube.com/playlist?list=PL484F058C3EAF7FA6&feature=plcp"), in cui i fan gli inviano delle domande e lui risponde a mo’ di posta del cuore; e quello in cui sfida l’arcinemico Fabio per stabilire chi è il più sexy, intitolato [**_Mano a mano en el baňo_**](https://www.youtube.com/playlist?list=PL65C7BDF782A4DAC7&feature=plcp "http://www.youtube.com/playlist?list=PL65C7BDF782A4DAC7&feature=plcp"). Insomma, non stupitevi se all’improvviso una delle immagini più diffuse e condivise del web diventa un tizio unto come un gladiatore e cablato come una centralina dell’alta tensione (che oltretutto suona come un Korg Kaossilator).