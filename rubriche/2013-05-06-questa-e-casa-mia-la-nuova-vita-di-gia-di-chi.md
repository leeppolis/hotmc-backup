---
layout: rubriche
category: Rubriche
banner: "/assets/uploads/import.rubriche/questa-è-casa-mia.jpeg"
title: "Questa è casa mia: la nuova vita di… Già, di chi?"
excerpt: "Dopo qualche settimana di assenza torna Knowledge is Power, il nostro angolo dedicato alla lettura. Ricominciamo da dove ci eravamo lasciati con la storia di Questa è casa mia, un romanzo piccino piccino – un centinaio di pagine appena – nato a puntate sul web e poi trasformato in un libro autoprodotto nel 2012 (esiste [&hellip"
quote: ""
description: "Dopo qualche settimana di assenza torna Knowledge is Power, il nostro angolo dedicato alla lettura. Ricominciamo da dove ci eravamo lasciati con la storia di Questa è casa mia, un romanzo piccino piccino – un centinaio di pagine appena – nato a puntate sul web e poi trasformato in un libro autoprodotto nel 2012 (esiste [&hellip"
keywords: ""
date: 2013-05-06T00:00:00.000+01:00
author: "Marta Blumi Tripodi"
cover: "/assets/uploads/import.rubriche/questa-è-casa-mia.jpeg"
pagination:
  enabled: true

---

Dopo qualche settimana di assenza torna Knowledge is Power, il nostro angolo dedicato alla lettura. Ricominciamo da dove ci eravamo lasciati con la storia di _Questa è casa mia_, un romanzo piccino piccino – un centinaio di pagine appena – nato a puntate sul web e poi trasformato in un libro autoprodotto nel 2012 (esiste sia in versione [**fisica**](http://www.lulu.com/shop/michele-damore/questa-%C3%A8-casa-mia/paperback/product-20340526.html "http://www.lulu.com/shop/michele-damore/questa-%C3%A8-casa-mia/paperback/product-20340526.html") che in [**ebook**](https://www.amazon.it/Questa-%C3%A8-casa-mia-ebook/dp/B007IWE68A "http://www.amazon.it/Questa-%C3%A8-casa-mia-ebook/dp/B007IWE68A")). Contrariamente a quanto succede di solito con i testi che trattiamo in questa rubrica, non parla di hip hop, ma di pubblicità. I protagonisti sono un copywriter, una art director e un imprenditore e l’ambientazione è la Milano dei tempi della crisi, in cui i tre personaggi in questione devono vincere una campagna pubblicitaria in una manciata di giorni frenetici e senza sonno. Riusciranno i nostri eroi?

La domanda sorge spontanea: perché parliamo di un libro e extra-musicale su queste pagine? Primo: perché si tratta di una produzione decisamente urban. Vi ritroverete nel linguaggio asciutto e diretto, nelle metafore, nei paesaggi, nella voglia di riscatto e nel senso di sfida che si respira lungo tutto il racconto. Perfino il veicolo dell’autoproduzione e la scrittura quasi freestyle, con l’espediente di una puntata ogni giorno, come viene viene, sono affini allo spirito hip hop. E in effetti, inutile dirlo, un motivo c’è. L’autore del romanzo, che si firma Michele D’Amore come da anagrafe, anni fa scriveva sotto un altro pseudonimo, molto noto a tutti noi rappusi: si può dire che in Italia fosse la penna hip hop per eccellenza. Citiamo dalla biografia ufficiale: “Battaglie social e sociali a Milano. Copywriter con un background di 10 anni per le strade della city. Occhi verdi e cieli azzurri. Stadi e strade. Sogni e battaglie. Ogni giorno è una finale da giocare fino al 94′”. Non riveliamo esplicitamente il suo vecchio aka per suo espresso desiderio, ma sarà immediatamente chiaro a chiunque sfoglierà le pagine di questo agile volumetto. E’ più adulto, è più raffinato, è più compìto, ma è pur sempre lui. E se dieci anni fa eravate innamorati delle sue fiabe, non vi deluderà neanche questa volta. Nel frattempo, tra l’altro, è appena uscito anche un suo nuovo romanzo breve, dal titolo _Come l’erba negli stadi_: per rimanere aggiornati sulla sua produzione, vi invitiamo a fare riferimento a [**Facebook**](https://www.facebook.com/MickDamore "https://www.facebook.com/MickDamore").

**Questa è casa mia**  
**di Michele D’Amore**  
**Social Battles autoprod.**  
**euro 7,20 (versione fisica) e 2,68 (ebook)**