---
layout: rubriche
category: Rubriche
banner: "/assets/uploads/import.rubriche/ItaliaSuxxx.jpg"
title: "Michele Wad Caporosso: Italia Suxxx"
excerpt: "Un paio di settimane fa, quando l’inserto libri di Repubblica ha chiesto a Fabri Fibra di consigliare un libro ai lettori, lui non ha avuto dubbi: Michele Wad Caporosso – Italia Suxxx. Ha spiegato: “Questo libro, in qualche modo, ha qualcosa che mi riguarda molto. (…) Gioventù moderna in un sistema bloccato”. C’è chi sarà [&hellip"
quote: ""
description: "Un paio di settimane fa, quando l’inserto libri di Repubblica ha chiesto a Fabri Fibra di consigliare un libro ai lettori, lui non ha avuto dubbi: Michele Wad Caporosso – Italia Suxxx. Ha spiegato: “Questo libro, in qualche modo, ha qualcosa che mi riguarda molto. (…) Gioventù moderna in un sistema bloccato”. C’è chi sarà [&hellip"
keywords: ""
date: 2012-02-03T00:00:00.000+01:00
author: "Marta Blumi Tripodi"
cover: "/assets/uploads/import.rubriche/ItaliaSuxxx.jpg"
pagination:
  enabled: true

---

Un paio di settimane fa, quando l’inserto libri di Repubblica ha chiesto a Fabri Fibra di consigliare un libro ai lettori, lui non ha avuto dubbi: Michele Wad Caporosso – _Italia Suxxx_. Ha spiegato: “Questo libro, in qualche modo, ha qualcosa che mi riguarda molto. (…) Gioventù moderna in un sistema bloccato”. C’è chi sarà d’accordo e chi invece griderà allo scandalo, chi considera l’autore un genio e chi lo considera un cazzone, chi si farebbe volentieri consigliare un tomo da Fabri Fibra e chi neanche un aforisma, ma ad ogni modo è interessante parlare di questa prima fatica letteraria di Wad, uno dei giornalisti hip hop (e non solo) più chiacchierati della nostra ridente penisola.

Uscito qualche mese fa per Agenzia X, _Italia Suxxx_ ha raccolto finora un discreto successo e buoni riscontri. È un romanzo dichiaratamente autobiografico, ma è facile riconoscervisi per qualunque venti/trentenne con velleità creative che fa mille lavori per riuscire a mantenersi in una grande città che, nonostante le apparenze, creativa non è per niente. Alan, il protagonista, è giornalista/conduttore radiofonico/tuttofare/inventore di se stesso e molte altre cose. Barcamenandosi tra le stelle e le stalle, riesce a convincere il direttore di Radio Popolare a fargli condurre con alcuni amici una trasmissione sperimentale, chiamata appunto Italia Suxxx. Il concetto dietro alla trasmissione è semplice: passare solo la propria musica preferita, raccontare cose scomode sulla realtà dei giovani e, soprattutto, convincere quanti più ascoltatori possibile a scrivere in giro e diffondere lo slogan “Italia Suxxx”, a testimonianza del fatto che è ora di cominciare una rivoluzione che porti le nuove generazioni a prendere in mano le redini di questo Paese e della loro vita. Pian piano qualcuno comincia timidamente a raccogliere l’invito, poi sempre meno timidamente. Riusciranno i nostri eroi…? Ai posteri l’ardua sentenza.

Tra script radiofonici, brani di interviste (spesso veri) che l’autore ha fatto a vari personaggi dell’hip hop italiano e internazionale, flussi di coscienza vari ed eventuali, è un libro che si fa leggere piuttosto piacevolmente. Soprattutto per la scrittura di Wad, che ha da sempre un dono per le metafore, gli slogan e le frasi ad effetto. Ma, allo stesso tempo, spesso si ingarbuglia in ragionamenti e discorsi che bisognerebbe essere nella sua testa, per capire del tutto. Leggenda vuole che il libro all’inizio fosse un saggio sull’hip hop italiano, e che l’editore l’abbia convinto a scrivere piuttosto un romanzo perché il nostro sparava a zero su tutto e tutti e ne sarebbe venuto fuori un gran casino. Altra leggenda vuole che si tratti in realtà della sua autobiografia (d’altra parte, come il protagonista, Wad ha un programma su Radio Popolare, è anche giornalista ed è arrivato a Milano dalla Puglia sperando di vivere dei suoi talenti) e il protagonista e la storia sarebbero solo un filtro per mascherare i suoi giudizi reali su cose, fatti e persone. Non sappiamo quanto ci sia di vero in queste voci (l’interessato negherà), ma se vi soffermate volentieri o malvolentieri a leggere le sue recensioni, non vi pentirete di aver letto anche il suo _Italia Suxxx_.

Italia Suxxx  
di Michele Wad Caporosso  
Agenzia X  
euro 15,00